{
  "title_mr": "अध्याय १",
  "title_en": "Adhyay 1",
  "adhyay_mr": "॥ श्रीगणेशाय नमः ॥\n\nजयजयाजी उदारकीर्ती । जयजयाजी प्रतापज्योती ।\nजयजयाजी हे गणपती ! । गौरीपुत्रा मयूरेश्वरा ! ॥१॥\n\nकार्यारंभीं तुझें स्मरण । करित आले जन ।\nमोठमोठाले विद्वान । साधुसंत सत्पुरुष ॥२॥\n\nतुझ्या कृपेची अगाध शक्ति । विघ्नें अवघीं भस्म होतीं ।\nकापुसाचा पाड किती । अग्नीपुढें दयाघना ! ॥३॥\n\nम्हणून आदरें वंदना । करीतसे मी तुझ्या चरणां ।\nसुरस करवी पद्मरचना । दासगणूच्या मुखानें ॥४॥\n\nमी अज्ञान मंदमती । नाहीं काव्यव्युत्पत्ति ।\nपरी तूं वास केल्या चित्तीं । कार्य माझें होईल हें ॥५॥\n\nआतां आदि माया सरस्वती । जी ब्रह्माची होय प्रकृती ।\nजी कविवरांची ध्येयमूर्ती । ब्रह्मकुमारी शारदा ॥६॥\n\nत्या जगदंबेकारण । असो माझें साष्टांग नमन ।\nमी लेंकरुं आहें अजाण । अभिमान माझा धरावा ॥७॥\n\nतुझ्या कृपेची अगाध थोरी । पांगळाही चढे गिरी ।\nमुका सभेमाझारीं । देई व्याख्यान अस्खलित ॥८॥\n\nत्या तुझ्या कीर्तीला । कमीपणा न आणी भला ।\nसाह्य दासगणूला । ग्रंथरचनेस करी या ॥९॥\n\nआतां हे पुराणपुरुषा । पांडुरंगा पंढरीशा ।\nसच्चिदानंदा रमेशा । \"पाहि माम्\" दिनबंधो ॥१०॥\n\nतूं सर्वसाक्षी जगदाधार । तूं व्यापक चराचर ।\nकर्ता करविता सर्वेश्वर । अवघे कांहीं तूंच तूं ॥११॥\n\nजग, जन आणि जनार्दन । तूंच एक परिपूर्ण ।\nसगुण आणि निर्गुण । तूंच कीं रे मायबापा ॥१२॥\n\nऐसा तुझा अगाध महिमा । जो न कळे निगमागमा ।\nतेथें काय पुरुषोत्तमा । या गणूचा पाड असे ॥१३॥\n\nरामकृपा जेव्हां झाली । तेव्हां माकडां शक्ति आली ।\nगोप तेही बनले बली । यमुनातीरीं गोकुळांत ॥१४॥\n\nतुझी कृपा व्हाया जाण । नाहीं धनाचें प्रयोजन ।\nचरणीं होतां अनन्य । तूं त्यातें साह्य करिशी ॥१५॥\n\nऐसा संतांनीं डांगोरा । तुझा पिटला रमावरा ।\nम्हणून आलों तुझ्या द्वारां । आतां विन्मुख लावूं नको ॥१६॥\n\nहें संतचरित्र रचावया । साह्य करी पंढरीराया ।\nमाझ्या चित्तीं बसोनिया । ग्रंथ कळसा नेई हा ॥१७॥\n\nहे भवभवान्तक भवानीवरा । हे नीलकंठा गंगाधरा ।\nओंकाररुपा त्र्यंबकेश्वरा । वरदपाणी ठेवा शिरीं ॥१८॥\n\nतुझें साह्य असल्यावर । काळाचाही नाहीं दर ।\nलोखंडासी भांगार । परीस करुन ठेवीतसे ॥१९॥\n\nतुझी कृपा हाच परीस । लोखंड मी गणूदास ।\nसाह्य करी लेंकरास । परतें मजला लोटूं नको ॥२०॥\n\nतुला अशक्य कांहीं नाहीं । अवघेंच आहे तुझ्या ठाईं ।\nलेंकरासाठीं धांव घेई । ग्रंथ सुगम वदवावया ॥२१॥\n\nमाझ्या कुळीची कुलदेवता । कोल्हापुरवासिनी जगन्माता ।\nतिच्या पदीं ठेवितों माथा । मंगल व्हाया कारणें ॥२२॥\n\nहे दुर्गे तुळजे भवानी । हे अपर्णे अंबे मृडानी ।\nठेवी तुझा वरदपाणी । दासगणूच्या शिरावर ॥२३॥\n\nआतां वंदन दत्तात्रया । पाव वेगीं मसीं सदया ।\nगजाननचरित्र गाया । प्रसादासह स्फूर्ति दे ॥२४॥\n\nआतां शांडिल्यादि ऋषीश्वर । वसिष्ठ गौतम पाराशर ।\nज्ञाननभीं जो दिनकर । त्या शंकराचार्या नमन असो ॥२५॥\n\nआतां अवघ्या संतमहंता । नमन माझें सर्वथा ।\nदासगणूच्या धरुन हाता । ग्रंथ करवा लेखन ॥२६॥\n\nगहिनी निवृत्ति ज्ञानेश्वर । श्रीतुकाराम देहूकर ।\nहे भवाब्धीचें तारुं थोर । त्या श्रीरामदासा नमन असो ॥२७॥\n\nहे शिर्डिकर सांई समर्था । वामनशास्त्री पुण्यवंता ।\nदासगणूसी अभय आतां । तुमचें असो द्या संत हो ॥२८॥\n\nतुम्हां अवघ्यांच्या कृपेनें । मी हें करीन बोलणें ।\nदासगणू मी तुमचें तान्हें । कठोर मजविषयीं होऊं नका ॥२९॥\n\nजी कां खरी माया असते । तीच बोलाया शिकविते ।\nतुमचें माझें असें नातें । मायलेंकापरी हो ॥३०॥\n\nलेखणी काढी अक्षर । परी तो तिच्यांत नाहीं जोर ।\nती निमित्तकारण साचार । लेखनरुपी कार्याला ॥३१॥\n\nदासगणू लेखणी येथ । तुम्ही धारण करा ती अवघे संत ।\nग्रंथरचना रसभरित । हीच आहे प्रार्थना ॥३२॥\n\nआतां श्रोते सावधान । संतकथेचें करा श्रवण ।\nकरोनिया एकाग्र मन । निजकल्याण व्हावया ॥३३॥\n\nसंत हेच भूमिवर । चालते बोलते परमेश्वर ।\nवैराग्याचे सागर । दाते मोक्षपदाचे ॥३४॥\n\nसंत हेच सन्नीतीची । मूर्ति होय प्रत्यक्ष साची ।\nसंत भव्य कल्याणाची । पेठ आहे विबुध हो ॥३५॥\n\nत्या संतचरित्रास । श्रवण करा सावकाश ।\nआजवरी ना कवणास । संतांनीं या दगा दिला ॥३६॥\n\nईश्वरी तत्त्वांचे वाटाडे । संत हेची रोकडे ।\nहे अमोघ ज्ञानाचे ते गाडे । भरले असती प्रत्यक्ष ॥३७॥\n\nसंतचरणीं ज्याचा हेत । त्याचा ऋणी रुक्मिणीकांत ।\nआतां मलरहित करा चित्त । गजाननचरित्र ऐकावया ॥३८॥\n\nभरतखंडामाझारीं । संत झाले बहुतापरी ।\nही न पर्वणी आली खरी । अवांतर देशाकारणें ॥३९॥\n\nजंबुद्वीप हें धन्य धन्य । आहे पहिल्यापासोन ।\nकोणत्या सुखाची ही वाण । येथें न पडली आजवरी ॥४०॥\n\nयाचें हेंच कारण । या भूमीस संतचरण ।\nअनादि कालापासोन । लागत आले आहेत कीं ॥४१॥\n\nनारद, ध्रुव, कयाधूकुमर । उद्धव, सुदामा, सुभद्रावर ।\nमहाबली अंजनीकुमर । अजातशत्रू धर्मराजा ॥४२॥\n\nशंकराचार्य जगद्गुरु । जे पदनताचे कल्पतरु ।\nजे अध्यात्मविद्येचे मेरु । याच देशीं झाले हो ॥४३॥\n\nमध्व-वल्लभ-रामानुज । याचा ऋणी अधोक्षज ।\nज्यानें धर्माची राखिली लाज । निज सामर्थ्य दावोनिया ॥४४॥\n\nनरसीमेहता तुलसीदास । कबीर कमाल सुरदास ।\nगौरंग-प्रभूच्या लीलेस । वर्णन करावें कोठवरी ? ॥४५॥\n\nराजकन्या मिराबाई । तिच्या भक्तीस पार नाहीं ।\nजिच्यासाठीं शेषशायी । प्राशिता झाला विषातें ॥४६॥\n\nगोरख-मच्छेंद्र जालंदर । जे का योगयोगेश्वर ।\nज्यांचा नवनाथ भक्तिसार । ग्रंथ असे लीलेचा ॥४७॥\n\nज्यांनीं नुसतीच हरिभक्ति । करुन साधिला श्रीपती ।\nते नामा नरहरी सन्मति । जनी कान्हो संतसखू ॥४८॥\n\nचोखा-सावता-कूर्मदास । दामाजीपंत पुण्यपुरुष ।\nज्यांच्या कारणें वेदरास । गेला महार होऊन हरी ॥४९॥\n\nमुकुंदराज जनार्दन । बोधला निपट निरंजन ।\nज्यांचीं चरित्रें-गायन । केलीं मागें महिपतींनीं ॥५०॥\n\nम्हणून त्यांचीं नांवें येथ । मी न साकल्यें आतां देत ।\nनुसते सांगतों वाचा ग्रंथ । भक्तिविजय भक्तमाला ॥५१॥\n\nत्यानंतर जे जे झाले । त्या त्या संतां मी गाइले ।\nग्रंथ असती तीन केले । ते पहा म्हणजे कळेल कीं ॥५२॥\n\nत्या संतांच्या तोडीचा । संत श्रीगजानन साचा ।\nया अवतारी पुरुषाचा । प्रभाव खचित लोकोत्तर ॥५३॥\n\nमीं जीं मागें गाईलीं । संतचरित्रें असतीं भलीं ।\nतीं सारांशरुपें सांगितलीं । त्रय ग्रंथातून विबुध हो ॥५४॥\n\nआतां हें सांगोपांग । चरित्र कथितों ऐका चांग ।\nमम सुदैवें आला योग । हें चरित्र रचण्याचा ॥५५॥\n\nजो प्रथमतांच मी पाहिला । आकोटासन्निध संत भला ।\nतोच मागें राहिला । त्याचें ऐका कारण ॥५६॥\n\nमाळा आधीं ओविती । मग मेरुमणी जोडिती ।\nतीच आजी झाली स्थिति । ह्या चरित्र रचण्याची ॥५७॥\n\nशेगांव नामें वर्हाडांत । ग्राम आहे प्रख्यात ।\nखामगांव नामें तालुक्यांत । व्यापार चाले जेथ मोठा ॥५८॥\n\nग्राम लहान साचार । परि वैभव त्याचें महाथोर ।\nज्याचें नांव अजरामर । झालें साधूमुळें जगत्रयीं ॥५९॥\n\nत्या शेगांव सरोवरीं भलें । गजानन कमल उदया आलें ।\nजें सौरभें वेधितें झालें । या अखिल ब्रह्मांडा ॥६०॥\n\nहा शेगांव खाणीचा । हिरा गजानन होय साचा ।\nप्रभाव त्या अवलियाचा । अल्पमतीनें वाणितों मी ॥६१॥\n\nतें आतां अवधारा । गजाननचरणीं प्रेम धरा ।\nयेणें तुमचा उद्धार खरा । होईल हें विसरुं नका ॥६२॥\n\nगजाननचरित्र मेघ थोर । तुम्ही श्रोते अवघे मोर ।\nचरित्ररुपीं वर्षतां नीर । नाचाल वाटे निःसंशय ॥६३॥\n\nशेगांवचे पौरवासी । परम भाग्याचे निश्चयेंसी ।\nम्हणून लाधले तयांसी । गजानन हें संतरत्न ॥६४॥\n\nजेव्हां करावें लागे पुण्य । तेव्हांच लाभती संतचरण ।\nसंतश्रेष्ठ देवाहून । येविषयीं शंका नसे ॥६५॥\n\nरामचंद्र पाटलांनीं । केली माझी विनवणी ।\nपंढरी क्षेत्रीं येऊनी । कार्तिकीच्या वारीला ॥६६॥\n\nमाझा मनीं हेत होता । गावें गजानन-चरित्रा ।\nपरी त्याची तत्त्वतां । संगत नाहीं लागली ॥६७॥\n\nत्या माझ्या वासनेची । पूर्तता करण्यासाठीं ।\nकेली रामचंद्राची । योजना या समर्थें ॥६८॥\n\nखर्या संताचें धोरण । न कळे कोणालागोन ।\nमहापुरुष गजानन । आधुनिक संत चूडामणी ॥६९॥\n\nया महापुरुषाचा । ठावठिकाण कोणचा ।\nवा पत्ता त्यांच्या जातीचा । इतिहासदृष्टया न लागे कीं ॥७०॥\n\nजेवीं ब्रह्माचा ठावठिकाण । न कळे कोणालागून ।\nते ब्रह्मास पाहून । निश्चय त्याचा करणें असे ॥७१॥\n\nजो कां हिरा तेजमान । पूर्णपणें असे जाण ।\nतेज त्याचें पाहोन । ज्ञाते तल्लीन होती कीं ॥७२॥\n\nतेथ त्या हिर्याची । खाण आहे कोणाचि ।\nहे विचारीं आणण्याची । गरज मुळीं राहात नसे ॥७३॥\n\nऐन तारुण्याभीतरीं । गजानन आले शेगांवनगरीं ।\nशके अठराशाभीतरीं । माघ वद्य सप्तमीला ॥७४॥\n\nकोणी कोणी म्हणती जन । श्रीसमर्थांचें जें कां स्थान ।\nत्या सज्जनगडाहून । या देशीं आले हे ॥७५॥\n\nपरियाला पुरावा । सबळ ऐसा नाहीं बरवा ।\nपरी कांहीं तरी असावा । अर्थ त्याच्या म्हणण्यांत ॥७६॥\n\nलोक अवघे भ्रष्ट झाले । नाना यातनें गांजले ।\nत्यांच्यासाठीं वाटतें केलें । कौतुक ऐसें समर्थांनीं ॥७७॥\n\nजगाचा करण्या उद्धार । गजाननरुपें अवतार ।\nधरुन आले महीवर । पुन्हां समर्थ सिद्धयोगी ॥७८॥\n\nकोणत्याही कलेवरी । योगीपुरुष प्रवेश करी ।\nऐसा प्रकार भूमीवरी । जगद्गुरुंनीं केला असे ॥७९॥\n\nगोरख जन्मला उकिरड्यांत । कानीफा गजकर्णांत ।\nचांगदेव नारायण डोहांत । योनीवांचून प्रगटले ॥८०॥\n\nतैसेंच येथें कांहींतरी । झालें असावें निर्धारी ।\nगजाननासी अंगें सारीं । होतीं योगाचीं अवगत ॥८१॥\n\nहें त्यांच्या लीलेवरुन । पुढें कळेल तुम्हां लागून ।\nयोगाचें अगाध महिमान । त्याची सरी न ये कोणा ॥८२॥\n\nशेगांवीं माघमासीं । वद्य सप्तमी ज्या दिवशीं ।\nहा उदय पावला ज्ञानराशी । पदनतातें तारावया ॥८३॥\n\nत्या वेळची तुम्हां कथा । सांगतों मी ऐका आतां ।\nएक भाविक गृहस्थ होता । नाम ज्याचें देविदास ॥८४॥\n\nहा देविदास सज्जन । पातूरकरांचा वंशज जाण ।\nशाखा ज्यांची माध्यंदिन । मठाधिपती होता तो ॥८५॥\n\nत्याच्या एका मुलाची । ऋतुशांति होती साची ।\nत्यानिमित्त भोजनाची । तयारी होती त्याचे घरा ॥८६॥\n\nउष्टया पत्रावळी रस्त्यावर । टाकिल्या होत्या साचार ।\nघराचिया समोर । त्या देविदास विप्राच्या ॥८७॥\n\nतो गजानन समर्थसिद्धयोगी । बसले होते तया जागीं ।\nएक बंडी होती अंगीं । जुन्या पुराण्या कापडाची ॥८८॥\n\nकोणत्याहि उपाधीचें । नांव नव्हतें जवळीं साचें ।\nपात्र पाणी प्यावयाचें । होता एक भोपळा ॥८९॥\n\nकच्ची चिलीम हातांत । जी होती तयांची स्वकृत ।\nकुंभाराच्या भट्टीप्रत । जिनें नव्हतें पाहिलें ॥९०॥\n\nनासाग्र दृष्टि मुद्रा शांत । तपोबल अंगीं झळकत ।\nप्राचीच्या वालरवीवत् । वर्णन किती करावें ॥९१॥\n\nमूर्ति अवघी दिगंबर । भाव मावळला आपपर ।\nआवडनिवड साचार । राहिली न जवळी जयाच्या ॥९२॥\n\nती समर्थांची स्वारी । बैसोनिया रस्त्यावरी ।\nशोधन पत्रावळीचे करी । केवळ निजलीलेनें ॥९३॥\n\nशीत पडल्या दृष्टीप्रत । तें मुखीं उचलुनी घालीत ।\nहें करण्याचा हाच हेत । ’अन्नपरब्रह्म’ कळवावया ॥९४॥\n\nकां कीं गर्जोन सांगे श्रुती । अन्न हेंच ब्रह्म निगुती ।\nअन्नम् ब्रह्मेति ऐसी उक्ती । उपनिषदांठायीं असे ॥९५॥\n\nत्याची पटवावया खण । शितें वेंचती दयाघन ।\nत्याचा सामान्य जनांलागून । भावार्थ तो कळला नसे ॥९६॥\n\nबंकटलाल आगरवाला । होता रस्त्यानें चालला ।\nत्यानें हा प्रकार पाहिला । आपल्या त्या स्नेह्यासह ॥९७॥\n\nदामोदरपंत कुलकर्णी । त्यांच्या स्नेह्याचें नांव जाणी ।\nदोघे तो प्रकार पाहोनी । आश्चर्यचकित जाहले ॥९८॥\n\nआणि एकमेकांप्रत । बोलूं लागले ऐसें सत्य ।\nकीं याची करणी विपरीत । वेडयापरी दिसतसे ॥९९॥\n\nहा अन्नार्थी जरी असतां । तरी पात्र मागून घेता ।\nदेवीदासही यातें देता । कां कीं तोही सज्जन ॥१००॥\n\nद्वारीं आलेला याचक । लावी ना सुज्ञ परत देख ।\nकांहीं न चाले तर्क । कृतीवरुनी याच्या ह्या ॥१॥\n\nबंकटलाल म्हणे पंतासी । ऐसेच उभें रस्त्यासी ।\nआपण राहूं यत्कृतीसी । अजमावयाकारणें ॥२॥\n\nखरे साधु पिशापरी । जगीं वागती वरवरी ।\nऐसी व्यासाची वैखरी । बोलली आहे भागवतांत ॥३॥\n\nकृतीनें हा दिसे वेडा । परी वाटे ज्ञानगाडा ।\nवा विमल ज्ञानाचा हुडा । असावा कीं प्रत्यक्ष ॥४॥\n\nऐसा विचार परस्पर । करुं लागले साचार ।\nरत्न असतां समोर । पारखी तोच जाणे त्या ॥५॥\n\nपंथें हजारों लोक गेले । परी न कोणी पाहिले ।\nया दोघांवांचून भले । याचा विचार कर हो ! ॥६॥\n\nहिरे गारा एक्या ठायीं । मिसळल्या असती जगा ठायीं ।\nपारखी तो निवडून घेई । गार टाकून हिर्यातें ॥७॥\n\nप्रथमता तो पुढें झाला । बंकटलाल आगरवाला ।\nगजाननासी विचारण्याला । विनयानें येणें रीतीं ॥८॥\n\nह्या पत्रावळीच्या शोधना । कां हो करितां कळेना ।\nक्षुधा असेल आपणां । तरी तरतूद करुं अन्नाची ॥९॥\n\nत्यानें ऐसें विचारिलें । परि न उत्तर मिळालें ।\nनुसतें वरी पाहिलें । उभयतांच्या मुखाकडे ॥११०॥\n\nतो सतेज कांती मनोहर । दंड गर्दन पिळदार ।\nभव्य छाती दृष्टि स्थिर । भृकुटी ठायीं झाली असे ॥११॥\n\nनिजानंदीं रंगलेला । ऐसा योगी पाहिला ।\nमौनेंच नमस्कार केला । चित्तीं संतोष पावोनिया ॥१२॥\n\nदेविदासबुवासी । सांगूं लागले प्रेमेंसी ।\nतुम्ही पात्र वाढून वेगेंसी । आणा एक बाहेर ॥१३॥\n\nदेविदासें तैसें केलें । पक्वान्नांनीं भरलेलें ।\nपात्र आणून ठेविलें । द्वारासमोर स्वामीपुढें ॥१४॥\n\nठेविलेल्या पात्रावरी । भोजना बैसली समर्थस्वारी ।\nचवी न कशाची अंतरीं । अणुमात्र उरली असे ॥१५॥\n\nअनुपम ब्रह्मरसाला । जो पिऊन तृप्त झाला ।\nतो कां मागतो गुळवण्याला । मिटक्या मारीत बैसेल ? ॥१६॥\n\nजो सार्वभौम नृपवर । झाला असे साचार ।\nअशा नरासी जहागीर । मिळाल्यासी प्रेम नुपजे ॥१७॥\n\nअवघीं पक्वान्नें एक केलीं । आवडनिवड नाहीं उरली ।\nजठराग्नीची तृप्ति केली । दोन प्रहरच्या समयाला ॥१८॥\n\nबंकटलाल तें पाहून । पंतासी करी भाषण ।\nह्या वेडा म्हणालों आपण । ती निःसंशय झाली चुकी ॥१९॥\n\nसुभद्रेसाठीं द्वारकेला । अर्जुन ऐसाच वेडा झाला ।\nव्यवहाराचा विसर पडला । करुं लागला भलभलतें ॥१२०॥\n\nतैसाच हा ज्ञानजेठी । मुक्तिरुप सुभद्रेसाठीं ।\nवेडा झाला कसवटी । याची आतां घेणें नको ॥२१॥\n\nधन्य आपुलें शेगांव । दृष्टी पाहिला योगीराव ।\nनिरिच्छा हा जहागीरगांव । दिला हरीनें जयाला ॥२२॥\n\nसूर्य माध्यान्हीं आला । भाग भूमीचा तप्त झाला ।\nपांखरें हीं आश्रयाला । जाऊन बैसलीं वृक्षावरी ॥२३॥\n\nऐशा भर उन्हांत । हा बैसला आनंदांत ।\nहा ब्रह्मची होय साक्षात् । भय ना कशाचें उरलें या ॥२४॥\n\nहा जेवळा यथेच्छपणीं । तुंब्यामध्यें नाहीं पाणी ।\nतें पंता या लागुनी । आपण देऊं आणून ॥२५॥\n\nपुसूं लागले दामोदर । तुंब्यामध्यें नाहीं नीर ।\nमर्जी असल्या हा चाकर । पाणी द्याया तयार असे ॥२६॥\n\nऐसे शब्द ऐकिले । समर्थांनीं हास्य केलें ।\nउभयतांसी पाहून वदले । तें ऐका सांगतों ॥२७॥\n\nतुम्हां गरज असेल जरी । तरी आणून घाला वारी ।\nएक ब्रह्म जगदांतरीं । ओतप्रोत भरलें असें ॥२८॥\n\nतुम्ही आम्ही भेद तेथ । नाहीं उरला यत्किंचित ।\nपरी जगव्यवहार सत्य । आचरिला पाहिजे ॥२९॥\n\nअन्न भक्षिलें देहानीं । म्हणून त्या पाहिजे पाणी ।\nहा व्यवहार चतुरांनीं । अवश्य पाहिजे जाणिला ॥१३०॥\n\nम्हणून तुमच्या चातुर्यासी । गरज असल्या तुम्हां साची ।\nतरतूद करा पाण्याची । म्हणजे अवघें संपलें ॥३१॥\n\nहें भाषण ऐकतां । दोघे हर्षले तत्त्वतां ।\nबंकटलाल म्हणे पंता । आपुलें आहे भाग्य धन्य ॥३२॥\n\nपाणी आणण्या दामोदर । घरांत गेले साचार ।\nतों इकडे प्रकार । काय घडला तो ऐका ॥३३॥\n\nकूपाचिया शेजारीं । हाळ होता निर्धारीं ।\nजेथें जनावरें सारीं । पीत होतीं पाण्याला ॥३४॥\n\nतेथें जाऊन पाणी प्याले । तृप्ततेचे ढेकर दिले ।\nतों इतक्यांत घेऊन आले । पंत पाणी गडव्यांत ॥३५॥\n\nहां हां तें गढूळ पाणी । समर्था न लावा वदनीं ।\nतें जनावरालागुनी । योग्य आहे प्यावया ॥३६॥\n\nमीं हें पहा आणिलें नीर । गोड निर्मळ थंडगार ।\nवासित केलें साचार । वाळा घालून यामध्यें ॥३७॥\n\nऐसें भाषण ऐकतां । महाराज वदले तत्त्वतां ।\nव्यावहारिक अवघ्या कथा । ह्या न सांगा आम्हां तुम्ही ॥३८॥\n\nहें अवघें चरचर । ब्रह्में व्याप्त साचार ।\nतेथें गढुळ,निर्मळ वासित नीर । हे न भेद राहिले ॥३९॥\n\nपाणी तरी तोच आहे । निर्मळ गढुळ तोच पाहे ।\nसुवास कुवास दोन्ही हें । रुप त्याचें निःसंशय ॥१४०॥\n\nपिणाराही वेगळा । त्यापासून ना निराळा ।\nईश्वराची अगाध लीला । ती कळे या नरजन्मीं ॥४१॥\n\nतें दिलें टाकून । व्यवहारीं गोविलें मन ।\nयांचेंच करा सदा मनन । कशापासून जग झालें ॥४२॥\n\nऐसी ऐकतां समर्थवाणी । दोघे गेले गहिंवरोनी ।\nअनन्यभावें समर्थचरणीं । लोळावया तयार झाले ॥४३॥\n\nतो त्यांचा जाणोन हेत । महाराज निघाले पळत पळत ।\nवायूच्या त्या गतिप्रत । अडथळा जगीं कोण करी ? ॥४४॥\n\nयापुढील कथा पाही । निवेदन होईल द्वितीयाध्यायीं ।\nअवधान द्यावें लवलाही । त्या श्रवण करावया ॥४५॥\n\nहा गजाननविजय ग्रंथ । आल्हादवो भाविकांप्रत ।\nहेंच विनवी जोडोन हात । ईश्वरासी दासगणू ॥१४६॥\n\nश्रीहरिहरार्पणमस्तु ॥ शुभं भवतु ॥\n\n॥ इति श्री गजानन विजय ग्रंथस्य प्रथमोऽध्यायः समाप्तः ॥",
  "adhyay_en": "॥ श्रीगणेशाय नमः ॥\n\nजयजयाजी उदारकीर्ती । जयजयाजी प्रतापज्योती ।\nजयजयाजी हे गणपती ! । गौरीपुत्रा मयूरेश्वरा ! ॥१॥\n\nकार्यारंभीं तुझें स्मरण । करित आले जन ।\nमोठमोठाले विद्वान । साधुसंत सत्पुरुष ॥२॥\n\nतुझ्या कृपेची अगाध शक्ति । विघ्नें अवघीं भस्म होतीं ।\nकापुसाचा पाड किती । अग्नीपुढें दयाघना ! ॥३॥\n\nम्हणून आदरें वंदना । करीतसे मी तुझ्या चरणां ।\nसुरस करवी पद्मरचना । दासगणूच्या मुखानें ॥४॥\n\nमी अज्ञान मंदमती । नाहीं काव्यव्युत्पत्ति ।\nपरी तूं वास केल्या चित्तीं । कार्य माझें होईल हें ॥५॥\n\nआतां आदि माया सरस्वती । जी ब्रह्माची होय प्रकृती ।\nजी कविवरांची ध्येयमूर्ती । ब्रह्मकुमारी शारदा ॥६॥\n\nत्या जगदंबेकारण । असो माझें साष्टांग नमन ।\nमी लेंकरुं आहें अजाण । अभिमान माझा धरावा ॥७॥\n\nतुझ्या कृपेची अगाध थोरी । पांगळाही चढे गिरी ।\nमुका सभेमाझारीं । देई व्याख्यान अस्खलित ॥८॥\n\nत्या तुझ्या कीर्तीला । कमीपणा न आणी भला ।\nसाह्य दासगणूला । ग्रंथरचनेस करी या ॥९॥\n\nआतां हे पुराणपुरुषा । पांडुरंगा पंढरीशा ।\nसच्चिदानंदा रमेशा । \"पाहि माम्\" दिनबंधो ॥१०॥\n\nतूं सर्वसाक्षी जगदाधार । तूं व्यापक चराचर ।\nकर्ता करविता सर्वेश्वर । अवघे कांहीं तूंच तूं ॥११॥\n\nजग, जन आणि जनार्दन । तूंच एक परिपूर्ण ।\nसगुण आणि निर्गुण । तूंच कीं रे मायबापा ॥१२॥\n\nऐसा तुझा अगाध महिमा । जो न कळे निगमागमा ।\nतेथें काय पुरुषोत्तमा । या गणूचा पाड असे ॥१३॥\n\nरामकृपा जेव्हां झाली । तेव्हां माकडां शक्ति आली ।\nगोप तेही बनले बली । यमुनातीरीं गोकुळांत ॥१४॥\n\nतुझी कृपा व्हाया जाण । नाहीं धनाचें प्रयोजन ।\nचरणीं होतां अनन्य । तूं त्यातें साह्य करिशी ॥१५॥\n\nऐसा संतांनीं डांगोरा । तुझा पिटला रमावरा ।\nम्हणून आलों तुझ्या द्वारां । आतां विन्मुख लावूं नको ॥१६॥\n\nहें संतचरित्र रचावया । साह्य करी पंढरीराया ।\nमाझ्या चित्तीं बसोनिया । ग्रंथ कळसा नेई हा ॥१७॥\n\nहे भवभवान्तक भवानीवरा । हे नीलकंठा गंगाधरा ।\nओंकाररुपा त्र्यंबकेश्वरा । वरदपाणी ठेवा शिरीं ॥१८॥\n\nतुझें साह्य असल्यावर । काळाचाही नाहीं दर ।\nलोखंडासी भांगार । परीस करुन ठेवीतसे ॥१९॥\n\nतुझी कृपा हाच परीस । लोखंड मी गणूदास ।\nसाह्य करी लेंकरास । परतें मजला लोटूं नको ॥२०॥\n\nतुला अशक्य कांहीं नाहीं । अवघेंच आहे तुझ्या ठाईं ।\nलेंकरासाठीं धांव घेई । ग्रंथ सुगम वदवावया ॥२१॥\n\nमाझ्या कुळीची कुलदेवता । कोल्हापुरवासिनी जगन्माता ।\nतिच्या पदीं ठेवितों माथा । मंगल व्हाया कारणें ॥२२॥\n\nहे दुर्गे तुळजे भवानी । हे अपर्णे अंबे मृडानी ।\nठेवी तुझा वरदपाणी । दासगणूच्या शिरावर ॥२३॥\n\nआतां वंदन दत्तात्रया । पाव वेगीं मसीं सदया ।\nगजाननचरित्र गाया । प्रसादासह स्फूर्ति दे ॥२४॥\n\nआतां शांडिल्यादि ऋषीश्वर । वसिष्ठ गौतम पाराशर ।\nज्ञाननभीं जो दिनकर । त्या शंकराचार्या नमन असो ॥२५॥\n\nआतां अवघ्या संतमहंता । नमन माझें सर्वथा ।\nदासगणूच्या धरुन हाता । ग्रंथ करवा लेखन ॥२६॥\n\nगहिनी निवृत्ति ज्ञानेश्वर । श्रीतुकाराम देहूकर ।\nहे भवाब्धीचें तारुं थोर । त्या श्रीरामदासा नमन असो ॥२७॥\n\nहे शिर्डिकर सांई समर्था । वामनशास्त्री पुण्यवंता ।\nदासगणूसी अभय आतां । तुमचें असो द्या संत हो ॥२८॥\n\nतुम्हां अवघ्यांच्या कृपेनें । मी हें करीन बोलणें ।\nदासगणू मी तुमचें तान्हें । कठोर मजविषयीं होऊं नका ॥२९॥\n\nजी कां खरी माया असते । तीच बोलाया शिकविते ।\nतुमचें माझें असें नातें । मायलेंकापरी हो ॥३०॥\n\nलेखणी काढी अक्षर । परी तो तिच्यांत नाहीं जोर ।\nती निमित्तकारण साचार । लेखनरुपी कार्याला ॥३१॥\n\nदासगणू लेखणी येथ । तुम्ही धारण करा ती अवघे संत ।\nग्रंथरचना रसभरित । हीच आहे प्रार्थना ॥३२॥\n\nआतां श्रोते सावधान । संतकथेचें करा श्रवण ।\nकरोनिया एकाग्र मन । निजकल्याण व्हावया ॥३३॥\n\nसंत हेच भूमिवर । चालते बोलते परमेश्वर ।\nवैराग्याचे सागर । दाते मोक्षपदाचे ॥३४॥\n\nसंत हेच सन्नीतीची । मूर्ति होय प्रत्यक्ष साची ।\nसंत भव्य कल्याणाची । पेठ आहे विबुध हो ॥३५॥\n\nत्या संतचरित्रास । श्रवण करा सावकाश ।\nआजवरी ना कवणास । संतांनीं या दगा दिला ॥३६॥\n\nईश्वरी तत्त्वांचे वाटाडे । संत हेची रोकडे ।\nहे अमोघ ज्ञानाचे ते गाडे । भरले असती प्रत्यक्ष ॥३७॥\n\nसंतचरणीं ज्याचा हेत । त्याचा ऋणी रुक्मिणीकांत ।\nआतां मलरहित करा चित्त । गजाननचरित्र ऐकावया ॥३८॥\n\nभरतखंडामाझारीं । संत झाले बहुतापरी ।\nही न पर्वणी आली खरी । अवांतर देशाकारणें ॥३९॥\n\nजंबुद्वीप हें धन्य धन्य । आहे पहिल्यापासोन ।\nकोणत्या सुखाची ही वाण । येथें न पडली आजवरी ॥४०॥\n\nयाचें हेंच कारण । या भूमीस संतचरण ।\nअनादि कालापासोन । लागत आले आहेत कीं ॥४१॥\n\nनारद, ध्रुव, कयाधूकुमर । उद्धव, सुदामा, सुभद्रावर ।\nमहाबली अंजनीकुमर । अजातशत्रू धर्मराजा ॥४२॥\n\nशंकराचार्य जगद्गुरु । जे पदनताचे कल्पतरु ।\nजे अध्यात्मविद्येचे मेरु । याच देशीं झाले हो ॥४३॥\n\nमध्व-वल्लभ-रामानुज । याचा ऋणी अधोक्षज ।\nज्यानें धर्माची राखिली लाज । निज सामर्थ्य दावोनिया ॥४४॥\n\nनरसीमेहता तुलसीदास । कबीर कमाल सुरदास ।\nगौरंग-प्रभूच्या लीलेस । वर्णन करावें कोठवरी ? ॥४५॥\n\nराजकन्या मिराबाई । तिच्या भक्तीस पार नाहीं ।\nजिच्यासाठीं शेषशायी । प्राशिता झाला विषातें ॥४६॥\n\nगोरख-मच्छेंद्र जालंदर । जे का योगयोगेश्वर ।\nज्यांचा नवनाथ भक्तिसार । ग्रंथ असे लीलेचा ॥४७॥\n\nज्यांनीं नुसतीच हरिभक्ति । करुन साधिला श्रीपती ।\nते नामा नरहरी सन्मति । जनी कान्हो संतसखू ॥४८॥\n\nचोखा-सावता-कूर्मदास । दामाजीपंत पुण्यपुरुष ।\nज्यांच्या कारणें वेदरास । गेला महार होऊन हरी ॥४९॥\n\nमुकुंदराज जनार्दन । बोधला निपट निरंजन ।\nज्यांचीं चरित्रें-गायन । केलीं मागें महिपतींनीं ॥५०॥\n\nम्हणून त्यांचीं नांवें येथ । मी न साकल्यें आतां देत ।\nनुसते सांगतों वाचा ग्रंथ । भक्तिविजय भक्तमाला ॥५१॥\n\nत्यानंतर जे जे झाले । त्या त्या संतां मी गाइले ।\nग्रंथ असती तीन केले । ते पहा म्हणजे कळेल कीं ॥५२॥\n\nत्या संतांच्या तोडीचा । संत श्रीगजानन साचा ।\nया अवतारी पुरुषाचा । प्रभाव खचित लोकोत्तर ॥५३॥\n\nमीं जीं मागें गाईलीं । संतचरित्रें असतीं भलीं ।\nतीं सारांशरुपें सांगितलीं । त्रय ग्रंथातून विबुध हो ॥५४॥\n\nआतां हें सांगोपांग । चरित्र कथितों ऐका चांग ।\nमम सुदैवें आला योग । हें चरित्र रचण्याचा ॥५५॥\n\nजो प्रथमतांच मी पाहिला । आकोटासन्निध संत भला ।\nतोच मागें राहिला । त्याचें ऐका कारण ॥५६॥\n\nमाळा आधीं ओविती । मग मेरुमणी जोडिती ।\nतीच आजी झाली स्थिति । ह्या चरित्र रचण्याची ॥५७॥\n\nशेगांव नामें वर्हाडांत । ग्राम आहे प्रख्यात ।\nखामगांव नामें तालुक्यांत । व्यापार चाले जेथ मोठा ॥५८॥\n\nग्राम लहान साचार । परि वैभव त्याचें महाथोर ।\nज्याचें नांव अजरामर । झालें साधूमुळें जगत्रयीं ॥५९॥\n\nत्या शेगांव सरोवरीं भलें । गजानन कमल उदया आलें ।\nजें सौरभें वेधितें झालें । या अखिल ब्रह्मांडा ॥६०॥\n\nहा शेगांव खाणीचा । हिरा गजानन होय साचा ।\nप्रभाव त्या अवलियाचा । अल्पमतीनें वाणितों मी ॥६१॥\n\nतें आतां अवधारा । गजाननचरणीं प्रेम धरा ।\nयेणें तुमचा उद्धार खरा । होईल हें विसरुं नका ॥६२॥\n\nगजाननचरित्र मेघ थोर । तुम्ही श्रोते अवघे मोर ।\nचरित्ररुपीं वर्षतां नीर । नाचाल वाटे निःसंशय ॥६३॥\n\nशेगांवचे पौरवासी । परम भाग्याचे निश्चयेंसी ।\nम्हणून लाधले तयांसी । गजानन हें संतरत्न ॥६४॥\n\nजेव्हां करावें लागे पुण्य । तेव्हांच लाभती संतचरण ।\nसंतश्रेष्ठ देवाहून । येविषयीं शंका नसे ॥६५॥\n\nरामचंद्र पाटलांनीं । केली माझी विनवणी ।\nपंढरी क्षेत्रीं येऊनी । कार्तिकीच्या वारीला ॥६६॥\n\nमाझा मनीं हेत होता । गावें गजानन-चरित्रा ।\nपरी त्याची तत्त्वतां । संगत नाहीं लागली ॥६७॥\n\nत्या माझ्या वासनेची । पूर्तता करण्यासाठीं ।\nकेली रामचंद्राची । योजना या समर्थें ॥६८॥\n\nखर्या संताचें धोरण । न कळे कोणालागोन ।\nमहापुरुष गजानन । आधुनिक संत चूडामणी ॥६९॥\n\nया महापुरुषाचा । ठावठिकाण कोणचा ।\nवा पत्ता त्यांच्या जातीचा । इतिहासदृष्टया न लागे कीं ॥७०॥\n\nजेवीं ब्रह्माचा ठावठिकाण । न कळे कोणालागून ।\nते ब्रह्मास पाहून । निश्चय त्याचा करणें असे ॥७१॥\n\nजो कां हिरा तेजमान । पूर्णपणें असे जाण ।\nतेज त्याचें पाहोन । ज्ञाते तल्लीन होती कीं ॥७२॥\n\nतेथ त्या हिर्याची । खाण आहे कोणाचि ।\nहे विचारीं आणण्याची । गरज मुळीं राहात नसे ॥७३॥\n\nऐन तारुण्याभीतरीं । गजानन आले शेगांवनगरीं ।\nशके अठराशाभीतरीं । माघ वद्य सप्तमीला ॥७४॥\n\nकोणी कोणी म्हणती जन । श्रीसमर्थांचें जें कां स्थान ।\nत्या सज्जनगडाहून । या देशीं आले हे ॥७५॥\n\nपरियाला पुरावा । सबळ ऐसा नाहीं बरवा ।\nपरी कांहीं तरी असावा । अर्थ त्याच्या म्हणण्यांत ॥७६॥\n\nलोक अवघे भ्रष्ट झाले । नाना यातनें गांजले ।\nत्यांच्यासाठीं वाटतें केलें । कौतुक ऐसें समर्थांनीं ॥७७॥\n\nजगाचा करण्या उद्धार । गजाननरुपें अवतार ।\nधरुन आले महीवर । पुन्हां समर्थ सिद्धयोगी ॥७८॥\n\nकोणत्याही कलेवरी । योगीपुरुष प्रवेश करी ।\nऐसा प्रकार भूमीवरी । जगद्गुरुंनीं केला असे ॥७९॥\n\nगोरख जन्मला उकिरड्यांत । कानीफा गजकर्णांत ।\nचांगदेव नारायण डोहांत । योनीवांचून प्रगटले ॥८०॥\n\nतैसेंच येथें कांहींतरी । झालें असावें निर्धारी ।\nगजाननासी अंगें सारीं । होतीं योगाचीं अवगत ॥८१॥\n\nहें त्यांच्या लीलेवरुन । पुढें कळेल तुम्हां लागून ।\nयोगाचें अगाध महिमान । त्याची सरी न ये कोणा ॥८२॥\n\nशेगांवीं माघमासीं । वद्य सप्तमी ज्या दिवशीं ।\nहा उदय पावला ज्ञानराशी । पदनतातें तारावया ॥८३॥\n\nत्या वेळची तुम्हां कथा । सांगतों मी ऐका आतां ।\nएक भाविक गृहस्थ होता । नाम ज्याचें देविदास ॥८४॥\n\nहा देविदास सज्जन । पातूरकरांचा वंशज जाण ।\nशाखा ज्यांची माध्यंदिन । मठाधिपती होता तो ॥८५॥\n\nत्याच्या एका मुलाची । ऋतुशांति होती साची ।\nत्यानिमित्त भोजनाची । तयारी होती त्याचे घरा ॥८६॥\n\nउष्टया पत्रावळी रस्त्यावर । टाकिल्या होत्या साचार ।\nघराचिया समोर । त्या देविदास विप्राच्या ॥८७॥\n\nतो गजानन समर्थसिद्धयोगी । बसले होते तया जागीं ।\nएक बंडी होती अंगीं । जुन्या पुराण्या कापडाची ॥८८॥\n\nकोणत्याहि उपाधीचें । नांव नव्हतें जवळीं साचें ।\nपात्र पाणी प्यावयाचें । होता एक भोपळा ॥८९॥\n\nकच्ची चिलीम हातांत । जी होती तयांची स्वकृत ।\nकुंभाराच्या भट्टीप्रत । जिनें नव्हतें पाहिलें ॥९०॥\n\nनासाग्र दृष्टि मुद्रा शांत । तपोबल अंगीं झळकत ।\nप्राचीच्या वालरवीवत् । वर्णन किती करावें ॥९१॥\n\nमूर्ति अवघी दिगंबर । भाव मावळला आपपर ।\nआवडनिवड साचार । राहिली न जवळी जयाच्या ॥९२॥\n\nती समर्थांची स्वारी । बैसोनिया रस्त्यावरी ।\nशोधन पत्रावळीचे करी । केवळ निजलीलेनें ॥९३॥\n\nशीत पडल्या दृष्टीप्रत । तें मुखीं उचलुनी घालीत ।\nहें करण्याचा हाच हेत । ’अन्नपरब्रह्म’ कळवावया ॥९४॥\n\nकां कीं गर्जोन सांगे श्रुती । अन्न हेंच ब्रह्म निगुती ।\nअन्नम् ब्रह्मेति ऐसी उक्ती । उपनिषदांठायीं असे ॥९५॥\n\nत्याची पटवावया खण । शितें वेंचती दयाघन ।\nत्याचा सामान्य जनांलागून । भावार्थ तो कळला नसे ॥९६॥\n\nबंकटलाल आगरवाला । होता रस्त्यानें चालला ।\nत्यानें हा प्रकार पाहिला । आपल्या त्या स्नेह्यासह ॥९७॥\n\nदामोदरपंत कुलकर्णी । त्यांच्या स्नेह्याचें नांव जाणी ।\nदोघे तो प्रकार पाहोनी । आश्चर्यचकित जाहले ॥९८॥\n\nआणि एकमेकांप्रत । बोलूं लागले ऐसें सत्य ।\nकीं याची करणी विपरीत । वेडयापरी दिसतसे ॥९९॥\n\nहा अन्नार्थी जरी असतां । तरी पात्र मागून घेता ।\nदेवीदासही यातें देता । कां कीं तोही सज्जन ॥१००॥\n\nद्वारीं आलेला याचक । लावी ना सुज्ञ परत देख ।\nकांहीं न चाले तर्क । कृतीवरुनी याच्या ह्या ॥१॥\n\nबंकटलाल म्हणे पंतासी । ऐसेच उभें रस्त्यासी ।\nआपण राहूं यत्कृतीसी । अजमावयाकारणें ॥२॥\n\nखरे साधु पिशापरी । जगीं वागती वरवरी ।\nऐसी व्यासाची वैखरी । बोलली आहे भागवतांत ॥३॥\n\nकृतीनें हा दिसे वेडा । परी वाटे ज्ञानगाडा ।\nवा विमल ज्ञानाचा हुडा । असावा कीं प्रत्यक्ष ॥४॥\n\nऐसा विचार परस्पर । करुं लागले साचार ।\nरत्न असतां समोर । पारखी तोच जाणे त्या ॥५॥\n\nपंथें हजारों लोक गेले । परी न कोणी पाहिले ।\nया दोघांवांचून भले । याचा विचार कर हो ! ॥६॥\n\nहिरे गारा एक्या ठायीं । मिसळल्या असती जगा ठायीं ।\nपारखी तो निवडून घेई । गार टाकून हिर्यातें ॥७॥\n\nप्रथमता तो पुढें झाला । बंकटलाल आगरवाला ।\nगजाननासी विचारण्याला । विनयानें येणें रीतीं ॥८॥\n\nह्या पत्रावळीच्या शोधना । कां हो करितां कळेना ।\nक्षुधा असेल आपणां । तरी तरतूद करुं अन्नाची ॥९॥\n\nत्यानें ऐसें विचारिलें । परि न उत्तर मिळालें ।\nनुसतें वरी पाहिलें । उभयतांच्या मुखाकडे ॥११०॥\n\nतो सतेज कांती मनोहर । दंड गर्दन पिळदार ।\nभव्य छाती दृष्टि स्थिर । भृकुटी ठायीं झाली असे ॥११॥\n\nनिजानंदीं रंगलेला । ऐसा योगी पाहिला ।\nमौनेंच नमस्कार केला । चित्तीं संतोष पावोनिया ॥१२॥\n\nदेविदासबुवासी । सांगूं लागले प्रेमेंसी ।\nतुम्ही पात्र वाढून वेगेंसी । आणा एक बाहेर ॥१३॥\n\nदेविदासें तैसें केलें । पक्वान्नांनीं भरलेलें ।\nपात्र आणून ठेविलें । द्वारासमोर स्वामीपुढें ॥१४॥\n\nठेविलेल्या पात्रावरी । भोजना बैसली समर्थस्वारी ।\nचवी न कशाची अंतरीं । अणुमात्र उरली असे ॥१५॥\n\nअनुपम ब्रह्मरसाला । जो पिऊन तृप्त झाला ।\nतो कां मागतो गुळवण्याला । मिटक्या मारीत बैसेल ? ॥१६॥\n\nजो सार्वभौम नृपवर । झाला असे साचार ।\nअशा नरासी जहागीर । मिळाल्यासी प्रेम नुपजे ॥१७॥\n\nअवघीं पक्वान्नें एक केलीं । आवडनिवड नाहीं उरली ।\nजठराग्नीची तृप्ति केली । दोन प्रहरच्या समयाला ॥१८॥\n\nबंकटलाल तें पाहून । पंतासी करी भाषण ।\nह्या वेडा म्हणालों आपण । ती निःसंशय झाली चुकी ॥१९॥\n\nसुभद्रेसाठीं द्वारकेला । अर्जुन ऐसाच वेडा झाला ।\nव्यवहाराचा विसर पडला । करुं लागला भलभलतें ॥१२०॥\n\nतैसाच हा ज्ञानजेठी । मुक्तिरुप सुभद्रेसाठीं ।\nवेडा झाला कसवटी । याची आतां घेणें नको ॥२१॥\n\nधन्य आपुलें शेगांव । दृष्टी पाहिला योगीराव ।\nनिरिच्छा हा जहागीरगांव । दिला हरीनें जयाला ॥२२॥\n\nसूर्य माध्यान्हीं आला । भाग भूमीचा तप्त झाला ।\nपांखरें हीं आश्रयाला । जाऊन बैसलीं वृक्षावरी ॥२३॥\n\nऐशा भर उन्हांत । हा बैसला आनंदांत ।\nहा ब्रह्मची होय साक्षात् । भय ना कशाचें उरलें या ॥२४॥\n\nहा जेवळा यथेच्छपणीं । तुंब्यामध्यें नाहीं पाणी ।\nतें पंता या लागुनी । आपण देऊं आणून ॥२५॥\n\nपुसूं लागले दामोदर । तुंब्यामध्यें नाहीं नीर ।\nमर्जी असल्या हा चाकर । पाणी द्याया तयार असे ॥२६॥\n\nऐसे शब्द ऐकिले । समर्थांनीं हास्य केलें ।\nउभयतांसी पाहून वदले । तें ऐका सांगतों ॥२७॥\n\nतुम्हां गरज असेल जरी । तरी आणून घाला वारी ।\nएक ब्रह्म जगदांतरीं । ओतप्रोत भरलें असें ॥२८॥\n\nतुम्ही आम्ही भेद तेथ । नाहीं उरला यत्किंचित ।\nपरी जगव्यवहार सत्य । आचरिला पाहिजे ॥२९॥\n\nअन्न भक्षिलें देहानीं । म्हणून त्या पाहिजे पाणी ।\nहा व्यवहार चतुरांनीं । अवश्य पाहिजे जाणिला ॥१३०॥\n\nम्हणून तुमच्या चातुर्यासी । गरज असल्या तुम्हां साची ।\nतरतूद करा पाण्याची । म्हणजे अवघें संपलें ॥३१॥\n\nहें भाषण ऐकतां । दोघे हर्षले तत्त्वतां ।\nबंकटलाल म्हणे पंता । आपुलें आहे भाग्य धन्य ॥३२॥\n\nपाणी आणण्या दामोदर । घरांत गेले साचार ।\nतों इकडे प्रकार । काय घडला तो ऐका ॥३३॥\n\nकूपाचिया शेजारीं । हाळ होता निर्धारीं ।\nजेथें जनावरें सारीं । पीत होतीं पाण्याला ॥३४॥\n\nतेथें जाऊन पाणी प्याले । तृप्ततेचे ढेकर दिले ।\nतों इतक्यांत घेऊन आले । पंत पाणी गडव्यांत ॥३५॥\n\nहां हां तें गढूळ पाणी । समर्था न लावा वदनीं ।\nतें जनावरालागुनी । योग्य आहे प्यावया ॥३६॥\n\nमीं हें पहा आणिलें नीर । गोड निर्मळ थंडगार ।\nवासित केलें साचार । वाळा घालून यामध्यें ॥३७॥\n\nऐसें भाषण ऐकतां । महाराज वदले तत्त्वतां ।\nव्यावहारिक अवघ्या कथा । ह्या न सांगा आम्हां तुम्ही ॥३८॥\n\nहें अवघें चरचर । ब्रह्में व्याप्त साचार ।\nतेथें गढुळ,निर्मळ वासित नीर । हे न भेद राहिले ॥३९॥\n\nपाणी तरी तोच आहे । निर्मळ गढुळ तोच पाहे ।\nसुवास कुवास दोन्ही हें । रुप त्याचें निःसंशय ॥१४०॥\n\nपिणाराही वेगळा । त्यापासून ना निराळा ।\nईश्वराची अगाध लीला । ती कळे या नरजन्मीं ॥४१॥\n\nतें दिलें टाकून । व्यवहारीं गोविलें मन ।\nयांचेंच करा सदा मनन । कशापासून जग झालें ॥४२॥\n\nऐसी ऐकतां समर्थवाणी । दोघे गेले गहिंवरोनी ।\nअनन्यभावें समर्थचरणीं । लोळावया तयार झाले ॥४३॥\n\nतो त्यांचा जाणोन हेत । महाराज निघाले पळत पळत ।\nवायूच्या त्या गतिप्रत । अडथळा जगीं कोण करी ? ॥४४॥\n\nयापुढील कथा पाही । निवेदन होईल द्वितीयाध्यायीं ।\nअवधान द्यावें लवलाही । त्या श्रवण करावया ॥४५॥\n\nहा गजाननविजय ग्रंथ । आल्हादवो भाविकांप्रत ।\nहेंच विनवी जोडोन हात । ईश्वरासी दासगणू ॥१४६॥\n\nश्रीहरिहरार्पणमस्तु ॥ शुभं भवतु ॥\n\n॥ इति श्री गजानन विजय ग्रंथस्य प्रथमोऽध्यायः समाप्तः ॥",
  "youtube_video_id": "k_6OhoYzktc"
}