{
  "title_mr": "अध्याय ११",
  "title_en": "Adhyay 11",
  "adhyay_mr": "॥ श्रीगणेशाय नमः ॥\n\nहे ओंकाररुपा पशुपती । हे भवानीवरा दक्षिणामूर्ति ।\nब्रह्मांडांत जितुक्या विभूति । तितकीं रुपें तुझीं देखा ॥१॥\n\nतुझें रुप जें निराकार । जेणें हें व्यापक चराचर ।\nजें सर्वस्वीं आधार । अविद्या माया प्रकृतीला ॥२॥\n\nतें स्वरुप जाणावया । अशक्य आहे देवराया ।\nम्हणून तूं करण्या दया । सगुण रुपें धरलींस ॥३॥\n\nजैसें ज्याला वाटत । तैसें तो तुला भाग देत ।\nनामामुळें तुजप्रत । भिन्नत्व ये ना कधींही ॥४॥\n\nशैव तुला शिव म्हणती । ब्रह्म बोलती वेदान्ती ।\nरामानुजांचा सीतापती । वैष्णवांचा विष्णू तूं ॥५॥\n\nउपासनेप्रमाणें । नांवें मिळालीं तुजकारणें ।\nपरी तूं अभिन्नपणें । सर्वांठायींच गवससी ॥६॥\n\nतूं सोमनाथ विश्वेश्वर । हीम केदार ओंकार ।\nक्षिप्रातटाकीं साचार । महांकाल तूंच कीं ॥७॥\n\nनागनाथ वैजनाथ । घृष्णेश्वर वेरुळांत ।\nत्र्यंबक तुला म्हणतात । गोदावरीच्या तटाकीं ॥८॥\n\nतूं भीमाशंकर । मल्लिकार्जुन रामेश्वर ।\nतूं गोकर्णरुपी शंकर । तूं महादेव शिंगणापुरीं ॥९॥\n\nत्या अवघ्यांकारण । असो माझें साष्टांग नमन ।\nमाझ्या त्रितापांचें हरण । शीघ्र करी दीनबंधो ॥१०॥\n\nदेवा तुम्ही कुबेराला । क्षणांत धनपती केला ।\nमग माझ्याविषयीं कां हो पडला । प्रश्न तुम्हांसी गिरिजापते ॥११॥\n\nबाळकृष्णाच्या सदनासी । समर्थ आले दुसरे वर्षी ।\nत्या बाळापुरासी । दासनवमीकारणें ॥१२॥\n\nसुकलाल बाळकृष्ण । या बाळापुरालागून ।\nनिःसीम भक्त होते दोन । त्यांची सरी न ये कोणा ॥१३॥\n\nया वेळीं बरोबर । होते पाटील भास्कर ।\nबाळाभाऊ, पितांबर । गणू, जगदेव, दिंडोकार ॥१४॥\n\nउत्सव दासनवमीचा । सांग झाला तेथ साचा ।\nदैवयोग भास्कराचा । तेथेंच आला ओढवून ॥१५॥\n\nएक कुत्रें पिसाळलेलें । भास्करा येऊन चावलें ।\nतेणें लोक इतर भ्याले । म्हणती आतां हा पिसाळलेला ॥१६॥\n\nउपाय अवघे व्यावहारिक । भास्करासी केले देख ।\nकोणी म्हणती निःशंक । डाँक्\u200Dटरा धाडा बोलवणें ॥१७॥\n\nभास्कर म्हणे ते अवसरीं । वैद्याची ना जरुर खरी ।\nमाझा डाँक्टर आसनावरी । बैसला आहे गजानन ॥१८॥\n\nत्याचकडे मजला न्यावें । वृत्त अवघें कळवावें ।\nते सांगतील तें ऐकावें । आपला हेका करुं नका ॥१९॥\n\nगजाननाचे समोर । आणिला पाटील भास्कर ।\nबाळाभाऊनें समाचार । अवघा समर्थांस श्रुत केला ॥२०॥\n\nतो अवघा ऐकून । महाराज वदले हांसून ।\nहत्या, वैर आणि ऋण । हें कोणासी चुकेना ॥२१॥\n\nसुकलालच्या गाईठायीं । द्वाडपणा जो होता पाही ।\nतो या भास्करें लवलाही । शेगांवीं दवडिला ॥२२॥\n\nतें तिचें द्वाडपण । कुत्रें येथें झालें जाण ।\nतेंच चावलें येऊन । या पाटील भास्कराला ॥२३॥\n\nतिचा हरण्या द्वाडपणा । मशीं यानें केली प्रार्थना ।\nइचें प्यावया दूध जाणा । ऐसा भास्कर मतलबी ॥२४॥\n\nदूध पितां वाटलें गोड । आतां कां रे चाललें जड ।\nनको पडदा ठेवूंस आड । वांचवूं कां मी सांग तुला ? ॥२५॥\n\nहें कुत्रें निमित्त झालें । तुझें आयुष्य मुळींच सरलें ।\nआतां पाहिजे प्रयाण केलें । तूं या सोडून मृत्युलोकां ॥२६॥\n\nजरी इच्छा असेल मनीं । वांचण्याची तुजलागुनी ।\nतरी तुझें मी यापासुनी । रक्षण वेडया करीन ॥२७॥\n\nपरी ती होईल उसनवारी । जन्ममृत्यूची बाळा खरी ।\nया अशाश्वताच्या बाजारीं । देणें घेणें चालत ॥२८॥\n\nबोल आतां झडकर । काय तुझा विचार ।\nऐसी कधीं ना येणार । पर्वणी ती जाण तुला ॥२९॥\n\nभास्कर बोले त्यावरी । मी अजाण सर्वतोपरी ।\nजें असेल अंतरीं । आपुल्या तेंच करावें ॥३०॥\n\nलेंकुराचें अवघें हित । माता एक तें जाणत ।\nऐसें एक्या अभंगांत । श्रीतुकोबा बोलले ॥३१॥\n\nमी आपलें लेंकरुं । म्हणून विनंती कशास करुं ? ।\nतूं अवघ्या ज्ञानाचा सागरु । अवघें कांहीं कळतें तुला ॥३२॥\n\nऐसें ऐकतां भाषण । संतोषले गजानन ।\nखर्\u200Dयाप्रती समाधान । खरें बोलतां होतसे ॥३३॥\n\nकोणी म्हणाले गुरुराया । भास्करासी वांचवा सदया ।\nया कुत्र्यापासूनिया । तो आपुला भक्त असे ॥३४॥\n\nमहाराज म्हणती त्याकारण । हेंच तुझें अज्ञान ।\nअरे वेडया जन्ममरण । हीच मुळीं भ्रांति असे ॥३५॥\n\nजन्मे न कोणी, मरे न कोणी । हें जाणावयालागुनी ।\nपरमार्थाचा उपाय जाणी । शास्त्रकारें कथन केला ॥३६॥\n\nत्याचा उपयोग करावा । मोह समूळ सोडावा ।\nप्रारब्धभोग भोगावा । निमुटपणें हेंच बरें ॥३७॥\n\nसंचित-प्रारब्ध-क्रियमाण । हें भोगल्यावांचून ।\nया बद्ध जीवालागून । सुटका होणें मुळींच नसे ॥३८॥\n\nपूर्वजन्मीं जें करावें । तें या जन्मीं भोगावें ।\nआणि तें भोगण्यासाठीं यावें । जन्मा हा सिद्धान्त असे ॥३९॥\n\nया जन्मीं जें करावें । तें पुढच्या जन्मास उरवावें ।\nअसे किती सांग घ्यावे । फेरे जन्ममृत्यूचे ? ॥४०॥\n\nपूर्वजन्मीचें उर्वरित । भास्कराचें न उरलें सत्य ।\nतो अवघ्यापून झाला मुक्त । मोक्षास जायाकारणें ॥४१॥\n\nम्हणून आग्रह करुं नका । मार्ग त्याचा आडवूं नका ।\nकाय भास्करासारखा । भक्तराणा जन्मे पुन्हां ॥४२॥\n\nपूर्वजन्मीचें याचें वैरी । कुत्रें होतें निर्धारीं ।\nम्हणून तें या बाळापुरीं । चावतें झालें भास्करास ॥४३॥\n\nत्यानें अवघा आपुला । डाव येथें साधिला ।\nतैसा जरी शेष उरला । द्वेष मनीं भास्कराच्या ॥४४॥\n\nतरी तो त्याचा द्वेष । कारण पुढील जन्मास ।\nकारण होईल भास्करास । दावा आपुला उगवावया ॥४५॥\n\nम्हणून पूर्वजन्मींचें वैर सरलें । आतां न कांहीं शेष उरलें ।\nया भासकराकारण भलें । अवघ्या उपाधि निरसल्या ॥४६॥\n\nआतां मी इतकेंच करितों । दोन महिने वांचवितों ।\nयाला न पिसाळूं देतों । श्वानविषापासून ॥४७॥\n\nतें न मीं केलें जरी । हा जन्मास येईल पुन्हां परी ।\nदोन महिने भूमिवरी । उरलें आयुष्य भोगावया ॥४८॥\n\nऐसें ज्ञान ऐकिलें । तें कित्येकांस नाहीं पटलें ।\nमात्र बाळाभाऊ आनंदले । त्या बोधातें ऐकुनी ॥४९॥\n\nभास्करा, तूं धन्य धन्य । संतसेवा केलीस पूर्ण ।\nचुकलें तुझें जन्ममरण । काय योग्यता वानूं तुझी ? ॥५०॥\n\nऐसा प्रकार झाल्यावरी । मंडळी आली शेगांवनगरीं ।\nभास्कर बोले मधुरोत्तरीं । महाराजांच्या भक्तगणां ॥५१॥\n\nबाळापूरची हकीकत । सांगे प्रत्येका इत्यंभूत ।\nमाझी विनंती जोडून हात । हीच तुम्हां भास्कर म्हणे ॥५२॥\n\nमहाराज लाधले शेगांवा । याचा विचार करावा ।\nया कीर्तीचा अमोल्य ठेवा । सांभाळा स्मारक करुन ॥५३॥\n\nत्यांना स्मारकाची जरुर नाहीं । ते पुढीलांसाठीं पाही ।\nतें स्मारक साक्षी देई । त्यांच्या अमोल साधुत्वाची ॥५४॥\n\nपाहा आळंदीस ज्ञानेश्वर । समर्थ सज्जनगडावर ।\nपवित्र केलें देहूनगर । त्या तुकोबारायानें ॥५५॥\n\nत्यांचीं स्मारकें त्या त्या ठायां । ठेविलीं भव्य करुनिया ।\nतोच पथ अनुसराया । तुम्हीं झटावें मनापून ॥५६॥\n\nऐसें प्रत्येका सांगत । भास्कर राहिला निवांत ।\nपरी त्याच्या मनांत । ऐसें आलें एकदां ॥५७॥\n\nहे मला हो हो म्हणती । माझी ऐकून विनंती ।\nपरी शंका येत चित्तीं । हो म्हणण्याची यांची मला ॥५८॥\n\nत्यानें एकदां ऐसें केलें । अवघ्या लोकांस मिळविलें ।\nएक्या ठायीं मठांत भले । महाराजांच्या अपरोक्ष ॥५९॥\n\nबंकटलाल पाटील हरी । मारुती चंद्रभान कारभारी ।\nजो खंडुजीच्या दुकानावरी । होता कारभार करीत ॥६०॥\n\nश्रीपतराव वावीकर । ताराचंद साहुकार ।\nआणिक मंडळी होती इतर । नांवें कुठवर सांगावीं ॥६१॥\n\nआ मिळवूनिया त्या लोकांला । भास्करें पदर पसरीला ।\nमाझा आतां संबंध उरला । दोन महिनेच तुमच्याशीं ॥६२॥\n\nमाझ्या मनीं ऐशी आस । समर्थांचें स्मारक खास ।\nभव्य व्हावें वर्\u200Dहाडास । या शेगांवामाझारी ॥६३॥\n\nतुम्ही हें करितों म्हणा । तेणें आनंद माझ्या मना ।\nहोऊन सुखें करीन गमना । मी वैकुंठाकारणें ॥६४॥\n\nसंतसेवा कधींही । अनाठाईं जाणार नाहीं ।\nइच्छा जयाची ज्या ज्या होई । त्या, त्या संत पुरविती ॥६५॥\n\nस्मारक ऐसें करावें । अवघ्यांनींच वाखाणावें ।\nपाहून त्या डोलावें । प्रत्येकानें आपुल्या मनीं ॥६६॥\n\nऐसेंच स्मारक करण्याची । शपथ वाहा समर्थांची ।\nही विनंति अखेरची । माझी ती मान्य करा ॥६७॥\n\nतें अवघ्यांनीं कबूल केलें । भास्कराचें स्थीरावलें ।\nयायोगें तें चित्त भलें । रुखरुख मनाची संपली ॥६८॥\n\nउत्तरोत्तर आनंदवृत्ती । भास्कराची वाढत होती ।\nजैसीं लेंकुरें आनंदती । पुढील सणाच्या आशेनें ॥६९॥\n\nमाघ वद्य त्रयोदशीस । महाराज वदले भास्करास ।\nचाल त्र्यंबकेश्वरास । जाऊं आपण शिवरात्रीला ॥७०॥\n\nतो त्र्यंबकराजा कर्पूरगौर । भवभवांतक भवानीवर ।\nजो आहे झाला स्थीर । श्रीगोदावरीच्या तटातें ॥७१॥\n\nतें ज्योतिर्लिंग मनोहर । करी पातकाचा संहार ।\nनको करुंस आतां उशीर । जाऊं गंगास्नानाला ॥७२॥\n\nभास्करा, त्या त्र्यंबकेश्वरीं । पहाड एक ब्रह्मगिरी ।\nजेथें औषधी नानापरी । बहुसाल असती उगवलेल्या ॥७३॥\n\nत्या ब्रह्मगिरीवर स्थित । आहेत पहा गहनीनाथ ।\nज्यांना आहेत अवगत । गुणधर्म औषधीचे ॥७४॥\n\nवेडया कुत्र्याच्या विषावरी । तेथें औषधी आहे खरी ।\nतिचा उपयोग सत्वरीं । करुन पाहूं येधवां ॥७५॥\n\nभास्कर म्हणे गुरुनाथा । आतां औषधी कशाकरतां ? ।\nतुमची आहे अगाध सत्ता । औषधीहून आगळी ॥७६॥\n\nआपुल्या कृपेनें भलें । विष बाळापुरींच निमालें ।\nआयुष्याचे आहेत उरले । दोन महिने आतां कीं ॥७७॥\n\nम्हणून वाटे मजप्रती । शेगांवींच राहूं गुरुमूर्ती ।\nत्र्यंबकेश्वरा आम्हांप्रती । तुहीच आहांत साक्षात्\u200C ॥७८॥\n\nगोदावरी तुमचे चरण । तेथेंच मी करी स्नान ।\nअन्य तीर्थाचें प्रयोजन । मला न आतां राहिलें ॥७९॥\n\nऐसी ऐकतां त्याची वाणी । समर्थ वदले हांसोनी ।\nहें जरी खरें जाणी । तरी तीर्थमहिमा मानावा ॥८०॥\n\nचाल नको करुं उशीर । पाहूं तो त्र्यंबकेश्वर ।\nबाळाभाऊ पीतांबर । यांसही घे बरोबरी ॥८१॥\n\nमग ती मंडळी निघाली । शेगांवाहून भली ।\nशिवरात्रीस येती झाली । त्र्यंबकेश्वराकारणें ॥८२॥\n\nकुशावर्ती केलें स्नान । घेतलें हराचें दर्शन ।\nगंगाद्वारां जाऊन । पूजन केलें गौतमीचें ॥८३॥\n\nवंदिली माय निलांबिका । तेवीं गहनी निवृत्तिनाथ देखा ।\nतेथून आले नाशिका । गोपाळदासास भेटावया ॥८४॥\n\nहा गोपाळदास महंत । काळ्या रामाच्या मंदिरांत ।\nधुनी लावूनी द्वारांत । पंचवटीच्या बसलासे ॥८५॥\n\nराममंदिरासमोर । एक पिंपळाचा होता पार ।\nशिष्यांसहित साधुवर । तेथें जाऊन बैसले ॥८६॥\n\nगोपाळदासास आनंद झाला । बोलले जवळच्या मंडळीला ।\nआज माझा बंधु आला । वर्\u200Dहाडांतून गजानन ॥८७॥\n\nजा घ्या त्यांचें दर्शन । अनन्यभावें करुन ।\nमाझी ही भेट म्हणून । नारळसाखर त्यांसी द्या ॥८८॥\n\nहा हार घाला कंठांत । तो मी एक साक्षात् ।\nदेह भिन्न म्हणून द्वैत । आम्हां उभयतीं मानूं नका ॥८९॥\n\nशिष्यांनीं तैसेंच केलें । दर्शन घ्याया अवघे आले ।\nकंठामाजीं घातिले । दिलेल्या पुष्पहाराला ॥९०॥\n\nनारळ आणि खडीसाखर । ठेविली स्वामीसमोर ।\nती पाहून गुरुवर । ऐसें बोलले भास्कराला ॥९१॥\n\nहा प्रसाद अवघ्यांस वाटी । परी न होऊं देई दाटी ।\nमाझ्या बंधूची झाली भेटी । आज या पंचवटींत ॥९२॥\n\nमाझें येथील काम झालें । आतां नाशकाचें राहिलें ।\nम्हणून पाहिजे तेथें गेले । धुमाळ वकीलाच्या घरा ॥९३॥\n\nमहाराज आले नाशकांत । लोक दर्शना जमले बहुत ।\nबारीक सारीक गोष्टी अमित । तेथें असतां जहाल्या ॥९४॥\n\nत्या अवघ्या सांगतां । विस्तार होईल उगीच ग्रंथा ।\nम्हणून देतों संक्षेप आतां । त्याची क्षमा करा हो ॥९५॥\n\nतेथें राहून कांहीं दिवस । महाराज आले शेगांवास ।\nतो अडगांवीं नेण्यास । श्यामसिंग पातला ॥९६॥\n\nत्यानें आग्रह केला फार । समर्थें दिलें उत्तर ।\nरामनवमी झाल्यावर । येऊं आम्ही अडगांवा ॥९७॥\n\nआतां तूं जावें परत । उगा न पडे आग्रहांत ।\nश्यामसिंग मुळींच भक्त । निःसीम होता समर्थांचा ॥९८॥\n\nतो आला तैसा परत गेला । आपुल्या त्या अडगांवाला ।\nपुन्हां श्रोते येतां झाला । रामनवमीस शेगांवीं ॥९९॥\n\nउत्सव करुन शेगांवांत । समर्थांना शिष्यांसहित ।\nआला घेऊन अडगांवांत । हनुमानजयंतीकारणें ॥१००॥\n\nअडगांवीं असतां समर्थस्वारी । चमत्कार झाले नानापरी ।\nएके दिवशीं दोन प्रहरीं । भास्कर लोळविला फुपाट्यांत ॥१॥\n\nछातीवरी बैसून । भास्करा केलें ताडन ।\nलोक पहाती दुरुन । परी जवळी कोणी जाईना ॥२॥\n\nबाळाभाऊ जवळ होता । तो म्हणाला सद्\u200Cगुरुनाथा ।\nभास्करासी सोडा आतां । बेजार झाला उन्हानें ॥३॥\n\nतैं म्हणाला भास्कर । बाळाभाऊ न जोडा कर ।\nमाझा हा साक्षात् ईश्वर । काय करील तें करुं दे ॥४॥\n\nलोकांसी वाटती चापटया दिल्या । मला होतात गुदगुल्या ।\nअनुभवाच्या गोष्टी भल्या । अनुभवीच जाणती ॥५॥\n\nपुढें घेऊन भास्करासी । महाराज आले बिर्\u200Dहाडासी ।\nत्या अडगांव ग्रामासी । उतरलेल्या ठिकाणास ॥६॥\n\nबाळाभाऊस बोलले । अवघे आतां दोन उरले ।\nभास्कराचे दिवस भले । पंचमीला जाईल तो ॥७॥\n\nआज मीं जें केलें कृत्य । ताडनाचें रानांत ।\nतें कां हें तुजप्रत । आलें असेल कळोनी ॥८॥\n\nतुजला या भास्करानीं । मारविलें होतें छत्रीनीं ।\nशेगांवीं माझ्या करांनीं । तें आहे कां ध्यानांत ? ॥९॥\n\nतें क्रियमाण नासावया । त्यास मीं मारिलें ये ठायां ।\nह्या एकाच गोष्टीवांचूनिया । अन्य नव्हता हेत कांहीं ॥११०॥\n\nउत्सव पूर्ण झाल्यावर । त्या अडगांवींचा साचार ।\nकाय घडला प्रकार । तो आतां परियेसा ॥११॥\n\nउत्सवाचा काला झाला । वद्य पंचमी दिवस आला ।\nएक प्रहर दिवसाला । समर्थ म्हणती भास्करासी ॥१२॥\n\nभास्करा तुझें प्रयाण । आज दिवशीं आहे जाण ।\nपद्मासन घालून । पूर्वाभिमुख बैसावें ॥१३॥\n\nचित्त अवघें स्थिर करी । चित्तीं सांठवावा हरी ।\nवेळ आली जवळ खरी । आतां सावध असावें ॥१४॥\n\nइतर जनांकारण । म्हणूं लागले करा भजन ।\n\"विठ्ठल विठ्ठल नारायण\" । ऐसें उच्च स्वरानें ॥१५॥\n\nहा तुमचा बंधु भला । जातो आज वैकुंठाला ।\nत्याच्या करा पूजनाला । माळ बुक्का वाहून ॥१६॥\n\nभास्करें घातलें पद्मासन । नासाग्रीं दृष्टि ठेवून ।\nवृत्ति अवघ्या केल्या लीन । अंतर्मुख होऊनियां ॥१७॥\n\nभक्त भास्करा पूजिती । माळा बुक्का वाहती ।\nतें कौतुक पाहाती । समर्थ दूर बैसून ॥१८॥\n\nभजन झालें एक प्रहर । माध्यान्हीस आला दिनकर ।\nमहाराजांनीं ’हरहर’ । शब्द केला मोठयानें ॥१९॥\n\nत्यासरसा प्राण गेला । भास्कराचा वैकुंठाला ।\nसंतांनीं हातीं धरिलें ज्याला । तो पाहुणा हरीचा ॥१२०॥\n\nलोक पुसती महाराजास । कोठें करणें समाधीस ।\nया भास्कराच्या शरीरास । कोठें न्यावें ठेवावया ? ॥२१॥\n\nसमर्थ अवघ्यांस सांगती । द्वारकेश्वर जो पशुपती ।\nज्याच्या सन्निध आहे सती । तेथें ठेवा भास्कराला ॥२२॥\n\nऐसी आज्ञा होतां क्षणीं । विमान बांधिलें लोकांनीं ।\nकेळीचे खांब लावुनी । चहुं बाजूंस विबुध हो ॥२३॥\n\nआंत ठेविलें कलेवर । पुढें भजनाचा होय गजर ।\nमिरवीत आणिला भास्कर । द्वारकेश्वराचीयापासी ॥२४॥\n\nसांगविधि समाधीचा । ते ठायीं झाला साचा ।\nलोक म्हणती महाराजांचा । परम भक्त गेला हो ॥२५॥\n\nदुसरे दिवसापासून । समाधीच्या सन्निध जाण ।\nहोऊं लागलें अन्नदान । गोरगरीबांकारणें ॥२६॥\n\nस्थान द्वारकेश्वराचें । अडगांवाच्या सन्निध साचें ।\nअंतर एक मैलाचें । गांवापासून उत्तरेस ॥२७॥\n\nजागा द्वारकेश्वराची । परमरमणीय होती साची ।\nझाडी चिंचवृक्षांची । होती विशेष ते ठायां ॥२८॥\n\nनिंब अश्वत्थ मांदार । आम्र वट औदुंबर ।\nऐसे वृक्ष होते इतर । शिवाय कांहीं फुलझाडें ॥२९॥\n\nअडगांव अकोलीच्या मध्यंतरीं । हें ठिकाण निर्धारी ।\nतेथें समाधि दिधली खरी । समर्थांनीं भास्कराला ॥१३०॥\n\nदहा दिवस अन्नदान । झालें याचें वर्णन ।\nतुम्ही नुकतेंच केलें श्रवण । संतभंडारा नांव ज्याचें ॥३१॥\n\nचिंचवृक्षांच्या सावलींत । जेवाया बसे पंगत ।\nतयीं कावळे अतोनात । त्रास देऊं लागले ॥३२॥\n\nकाव काव ऐसें करिती । द्रोण पात्रीचे उचलून नेती ।\nमलोत्सर्ग तोही करिती । जेवणारांच्या अंगावर ॥३३॥\n\nयोगें लोक त्रासले । कावळ्यांस हाकूं लागले ।\nभिल्लांनीं ते तयार केले । तीरकमटे त्या मारावया ॥३४॥\n\nतईं बोलले गजानन । अवघ्या लोकांलागून ।\nनका मारुं त्याकारण । अपराध त्यांचा कांहीं नसे ॥३५॥\n\nया भंडार्\u200Dयांत येण्याचा । हेतु इतकाच आहे त्यांचा ।\nप्रसाद आपणा भास्कराचा । इतरांपरी मिळावा ॥३६॥\n\nकां कीं हा भास्कर । वैकुंठीं गेला साचार ।\nहा पितृलोकावर । नाहीं मुळींच राहिला ॥३७॥\n\nदहा दिवसपर्यंत । प्राण अंतरिक्षांत ।\nराहे परिभ्रमण करित । सपिंडी होता जाय पुढें ॥३८॥\n\nत्या अकराविया दिवशीं । बली देती कावळ्याशीं ।\nकाक जेव्हां स्पर्शेल त्यासी । तेव्हांच प्राण जातो पुढें ॥३९॥\n\nत्या बलीदानाचें । कारण भास्करा नुरलें साचें ।\nम्हणून या कावळ्यांचें । पित्त गेलें खवळून ॥१४०॥\n\nआत्मा या भास्कराचा । मुळींच मुक्त झाला साचा ।\nतो पाहुणा वैकुंठीचा । झाला आहे येधवां ॥४१॥\n\nया सोमसूर्य लोकाचें । कारण त्यासी नुरलें साचें ।\nम्हणून पिंडदानाचें । नुरलें पाहा प्रयोजन ॥४२॥\n\nजयाला न ऐसीं गती । त्याच्यासाठीं पिंड देती ।\nकावळ्यांची वाट पाहाती । पिंड ठेवून कलशावर ॥४३॥\n\nम्हणून कावळे रागावले । त्यांनीं हें जाणीतलें ।\nभास्करानें गमन केलें । एकदम वैकुंठ लोकाला ॥४४॥\n\nम्हणून आम्हां प्रसाद त्याचा । मिळूं द्या या भंडार्\u200Dयाचा ।\nऐसा विचार कावळ्यांचा । दिसतो या कृतीनें ॥४५॥\n\nतुम्ही त्यांस मारुं नका । मीच तया सांगतों देखा ।\nअहो जिवांनो ! माझें ऐका । गोष्ट आतां सांगतों जी ॥४६॥\n\nतुम्ही उद्यांपासोन । वर्ज्य करा हें ठिकाण ।\nना तरी भास्करालागून । येईल माझ्या कमीपणा ॥४७॥\n\nआज प्रसाद घेऊन । तुम्ही तृप्त व्हा अवघेजण ।\nमात्र उद्यांपासून । या स्थळासी येऊं नका ॥४८॥\n\nऐसें महाराज बोलले । तें भाविकांसी अवघें पटलें ।\nपरि कुत्सित जे कां बसले । होते त्या मंडळींत ॥४९॥\n\nते एकमेकांलागुनी । म्हणते झाले हांसोनी ।\nही गजाननानें केली वाणी । अस्थानीं कीं निरर्थक ॥१५०॥\n\nपक्षी कुठें कां वागतात । मानवाच्या आज्ञेंत ? ।\nपाहूं याची प्रचीत । उद्यां मुद्दाम येऊनी ॥५१॥\n\nहे वेडे कांहीं बोलती । भाविका नादीं लाविती ।\nआपलें स्तोम माजविती । संतत्वाचें निरर्धक ॥५२॥\n\nअहो साजेल तें बोलावें । जें कां पचेल तेंच खावें ।\nउसनें न कधीं आणावें । अवसान तें अंगांत ॥५३॥\n\nदुसरे दिवशीं ते कुत्सित । मुद्दाम पाहाया आले तेथ ।\nतों एकही ना दृष्टीप्रत । पडला त्यांच्या कावळा ॥५४॥\n\nमग मात्र चकित झाले । समर्थांसी शरण आले ।\nबारा वर्षें तेथ भले । कावळे न आले श्रोते हो ॥५५॥\n\nचौदा दिवस झाल्यावरी । गजानन फिरले माघारीं ।\nयेते झाले शेगांव नगरीं । आपल्या उर्वरित शिष्यांसह ॥५६॥\n\nश्रोते त्या शेगांवांत । एक गोष्ट घडली अघटित ।\nती ऐका सावचित्त । सांगतों मी येधवां ॥५७॥\n\nहोतें साल दुष्काळाचें । म्हणून एका विहिरीचें ।\nकाम चाललें खोदण्याचें । सुरुंगातें लावून ॥५८॥\n\nविहीर दोन पुरुषावर । गेली खोल साचार ।\nखडक काळा लागला थोर । गती खुंटली पहारीची ॥५९॥\n\nम्हणून भोकें करुन । आंत दारु ठासून ।\nसुरुंगांच्या साह्यें करुन । काम फोडण्याचें सुरुं झालें ॥१६०॥\n\nचारी बाजूंस भोकें चार । केलीं पहारीनें तयार ।\nदारु ठासिली अखेर । आंत दोर्\u200Dया घालुनी ॥६१॥\n\nएरंड पुंगळ्या पेटवून । सोडल्या चारी दोर्\u200Dयांतून ।\nतों मध्येंच बसल्या अडकून । दोर्\u200Dयाचीया गांठीवरी ॥६२॥\n\nपुंगळी खालीं जाईना । दारुस विस्तव लागेना ।\nपाणी दम धरीना । आलें जवळी सुरुंगाच्या ॥६३॥\n\nतैं कामावरचा मिस्तरी । विचार करी अंतरीं ।\nसुरुंगास लागल्या वारी । सुरुंग वायां जाईल कीं ॥६४॥\n\nम्हणून गणू जवर्\u200Dयाला । मिस्तरी तो बोलला ।\nतूं उतरुन विहिरीला । पुंगळ्या थोडया सरकीव ॥६५॥\n\nआणि तूं येईं लौकर वरी । पुंगळ्या जातील तोंवरी ।\nबाराचिया शेजारी । म्हणजे काम होईल ॥६६॥\n\nत्या पुंगळ्या सरकावण्यासी । कोणी न धजे जावयासी ।\nम्हणून या गणू जवर्\u200Dयासी । मिस्तरीनें दटाविलें ॥६७॥\n\nकाय करितो बिचारा । दारिद्रय होतें ज्याच्या पदरां ।\nत्याच्यावरी चाले जोरा । यज्ञास बळी बोकडाचा ॥६८॥\n\nया गणू जवर्\u200Dयाची । निष्ठा समर्थावरी साची ।\nआज्ञा होतां मिस्तरीची । गणू आंत उतरला ॥६९॥\n\nएक पुंगळी सरकविली । ती तात्काळ तळा गेली ।\nदारुप्रती जाऊन भिडली । गणू आंत सांपडला ॥१७०॥\n\nदुसरीस जों घाली हात । पुंगळी सरकवण्याप्रत ।\nतों पहिला सुरंग उडाला सत्य । मग काय विचारतां ? ॥७१॥\n\nगणू म्हणे विहिरींतून । समर्था ये धांवून ।\nमाझें आतां रक्षण । तुझ्यावीण कोण करी ? ॥७२॥\n\nविहिरीमाजीं धुराचा । डोंब झाला होता साचा ।\nदुसरा सुरुंग पेटण्याचा । अवधि उरला थोडका ॥७३॥\n\nतों गणू जवर्\u200Dया भली । कपार हातां लागली ।\nत्या कपारींत बैसली । स्वारी गणू जवर्\u200Dयाची ॥७४॥\n\nएकामागून एकांनीं । पेट घेतला सुरुंगांनीं ।\nउडाले सुरुंग ऐसे तिन्ही । दगड अपार निघाले ॥७५॥\n\nछिन्न भिन्न शरीर । झालें असेल साचार ।\nडोकावून पाहाती नारीनर । आंत गणू जवर्\u200Dयाला ॥७६॥\n\nतो कोठें दिसेना । जनाच्या नाना कल्पना ।\nदगडाप्रमाणें गणू जाणा । उडाला असेल बाहेर ॥७७॥\n\nत्याचें आसमंत भागांत । कोठें तरी असेल प्रेत ।\nपडलेलें त्या शोधण्याप्रत । माणूस कोणी पाठवा ॥७८॥\n\nमिस्तरीचा शब्द ऐकिला । आंतून गणू बोलला ।\nअहो मिस्त्री नाहीं मेला । गणू आहे विहिरींत ॥७९॥\n\nगजाननाच्या कृपेनीं । मी वांचलों या ठिकाणीं ।\nबसलों आहे दडोनी । या पहा कपारींत ॥१८०॥\n\nपरी कपारीच्या तोंडाला । धोंडा एक मोठा पडला ।\nत्यामुळें बाहेर मला । येतां येत नाहीं कीं ॥८१॥\n\nगणूचे शब्द ऐकिले । लोक अवघे आनंदले ।\nलोक खालीं उतरले । तो धोंडा काढावया ॥८२॥\n\nदहापांच जणांनीं । धोंडा सरकविला पहारींनीं ।\nगणूस बाहेर काढूनी । घेऊन आले वरते त्या ॥८३॥\n\nवरतीं येतांच गांवांत । गणू गेला पळत पळत ।\nसमर्थांच्या मठांत । दर्शन त्यांचें घ्यावया ॥८४॥\n\nगणू दर्शना येतांक्षणीं । बोलले त्या कैवल्यदानी ।\nगण्या कपारींत बैसोनी । किती धोंडे उडविलेस ? ॥८५॥\n\nत्यांत मोठा धोंडा तुला । रक्षण्यास येऊनी बैसला ।\nकपारीच्या तोंडाला । म्हणून तूं वांचलास ॥८६॥\n\nपुन्हां ना ऐसें साहस करी । पुंगलीवरुन सुटल्यापरी ।\nमधेंच तिला जाऊन करीं । कशाही प्रसंगीं धरुं नये ॥८७॥\n\nजा तुझें गंडांतर । आज निमालें साचार ।\nगणूप्रती पाहाया इतर । लोक आले गांवींचे ॥८८॥\n\nगणू म्हणे सद्\u200Cगुरुनाथा । सुरुंग चारी पेटतां ।\nतूंच मला देऊन हातां । कपारींत बैसविलें ॥८९॥\n\nम्हणून मी वांचलों । तुझे पाय पाहाया आलों ।\nना तरी असतों मेलों । विहिरीमाजीं गुरुराया ! ॥१९०॥\n\nऐसें गजाननकृपेचें । महिमान आहे थोर साचें ।\nतें साकल्य वर्णण्याचें । मसीं नाहीं सामर्थ्य ॥९१॥\n\nश्रीदासगणूविरचित । हा गजाननविजय नामें ग्रंथ ।\nआल्हादवो भाविकांप्रत । हेंच इच्छी दासगणू ॥१९२॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य एकादशोऽध्यायः समाप्तः ॥",
  "adhyay_en": "॥ श्रीगणेशाय नमः ॥\n\nहे ओंकाररुपा पशुपती । हे भवानीवरा दक्षिणामूर्ति ।\nब्रह्मांडांत जितुक्या विभूति । तितकीं रुपें तुझीं देखा ॥१॥\n\nतुझें रुप जें निराकार । जेणें हें व्यापक चराचर ।\nजें सर्वस्वीं आधार । अविद्या माया प्रकृतीला ॥२॥\n\nतें स्वरुप जाणावया । अशक्य आहे देवराया ।\nम्हणून तूं करण्या दया । सगुण रुपें धरलींस ॥३॥\n\nजैसें ज्याला वाटत । तैसें तो तुला भाग देत ।\nनामामुळें तुजप्रत । भिन्नत्व ये ना कधींही ॥४॥\n\nशैव तुला शिव म्हणती । ब्रह्म बोलती वेदान्ती ।\nरामानुजांचा सीतापती । वैष्णवांचा विष्णू तूं ॥५॥\n\nउपासनेप्रमाणें । नांवें मिळालीं तुजकारणें ।\nपरी तूं अभिन्नपणें । सर्वांठायींच गवससी ॥६॥\n\nतूं सोमनाथ विश्वेश्वर । हीम केदार ओंकार ।\nक्षिप्रातटाकीं साचार । महांकाल तूंच कीं ॥७॥\n\nनागनाथ वैजनाथ । घृष्णेश्वर वेरुळांत ।\nत्र्यंबक तुला म्हणतात । गोदावरीच्या तटाकीं ॥८॥\n\nतूं भीमाशंकर । मल्लिकार्जुन रामेश्वर ।\nतूं गोकर्णरुपी शंकर । तूं महादेव शिंगणापुरीं ॥९॥\n\nत्या अवघ्यांकारण । असो माझें साष्टांग नमन ।\nमाझ्या त्रितापांचें हरण । शीघ्र करी दीनबंधो ॥१०॥\n\nदेवा तुम्ही कुबेराला । क्षणांत धनपती केला ।\nमग माझ्याविषयीं कां हो पडला । प्रश्न तुम्हांसी गिरिजापते ॥११॥\n\nबाळकृष्णाच्या सदनासी । समर्थ आले दुसरे वर्षी ।\nत्या बाळापुरासी । दासनवमीकारणें ॥१२॥\n\nसुकलाल बाळकृष्ण । या बाळापुरालागून ।\nनिःसीम भक्त होते दोन । त्यांची सरी न ये कोणा ॥१३॥\n\nया वेळीं बरोबर । होते पाटील भास्कर ।\nबाळाभाऊ, पितांबर । गणू, जगदेव, दिंडोकार ॥१४॥\n\nउत्सव दासनवमीचा । सांग झाला तेथ साचा ।\nदैवयोग भास्कराचा । तेथेंच आला ओढवून ॥१५॥\n\nएक कुत्रें पिसाळलेलें । भास्करा येऊन चावलें ।\nतेणें लोक इतर भ्याले । म्हणती आतां हा पिसाळलेला ॥१६॥\n\nउपाय अवघे व्यावहारिक । भास्करासी केले देख ।\nकोणी म्हणती निःशंक । डाँक्\u200Dटरा धाडा बोलवणें ॥१७॥\n\nभास्कर म्हणे ते अवसरीं । वैद्याची ना जरुर खरी ।\nमाझा डाँक्टर आसनावरी । बैसला आहे गजानन ॥१८॥\n\nत्याचकडे मजला न्यावें । वृत्त अवघें कळवावें ।\nते सांगतील तें ऐकावें । आपला हेका करुं नका ॥१९॥\n\nगजाननाचे समोर । आणिला पाटील भास्कर ।\nबाळाभाऊनें समाचार । अवघा समर्थांस श्रुत केला ॥२०॥\n\nतो अवघा ऐकून । महाराज वदले हांसून ।\nहत्या, वैर आणि ऋण । हें कोणासी चुकेना ॥२१॥\n\nसुकलालच्या गाईठायीं । द्वाडपणा जो होता पाही ।\nतो या भास्करें लवलाही । शेगांवीं दवडिला ॥२२॥\n\nतें तिचें द्वाडपण । कुत्रें येथें झालें जाण ।\nतेंच चावलें येऊन । या पाटील भास्कराला ॥२३॥\n\nतिचा हरण्या द्वाडपणा । मशीं यानें केली प्रार्थना ।\nइचें प्यावया दूध जाणा । ऐसा भास्कर मतलबी ॥२४॥\n\nदूध पितां वाटलें गोड । आतां कां रे चाललें जड ।\nनको पडदा ठेवूंस आड । वांचवूं कां मी सांग तुला ? ॥२५॥\n\nहें कुत्रें निमित्त झालें । तुझें आयुष्य मुळींच सरलें ।\nआतां पाहिजे प्रयाण केलें । तूं या सोडून मृत्युलोकां ॥२६॥\n\nजरी इच्छा असेल मनीं । वांचण्याची तुजलागुनी ।\nतरी तुझें मी यापासुनी । रक्षण वेडया करीन ॥२७॥\n\nपरी ती होईल उसनवारी । जन्ममृत्यूची बाळा खरी ।\nया अशाश्वताच्या बाजारीं । देणें घेणें चालत ॥२८॥\n\nबोल आतां झडकर । काय तुझा विचार ।\nऐसी कधीं ना येणार । पर्वणी ती जाण तुला ॥२९॥\n\nभास्कर बोले त्यावरी । मी अजाण सर्वतोपरी ।\nजें असेल अंतरीं । आपुल्या तेंच करावें ॥३०॥\n\nलेंकुराचें अवघें हित । माता एक तें जाणत ।\nऐसें एक्या अभंगांत । श्रीतुकोबा बोलले ॥३१॥\n\nमी आपलें लेंकरुं । म्हणून विनंती कशास करुं ? ।\nतूं अवघ्या ज्ञानाचा सागरु । अवघें कांहीं कळतें तुला ॥३२॥\n\nऐसें ऐकतां भाषण । संतोषले गजानन ।\nखर्\u200Dयाप्रती समाधान । खरें बोलतां होतसे ॥३३॥\n\nकोणी म्हणाले गुरुराया । भास्करासी वांचवा सदया ।\nया कुत्र्यापासूनिया । तो आपुला भक्त असे ॥३४॥\n\nमहाराज म्हणती त्याकारण । हेंच तुझें अज्ञान ।\nअरे वेडया जन्ममरण । हीच मुळीं भ्रांति असे ॥३५॥\n\nजन्मे न कोणी, मरे न कोणी । हें जाणावयालागुनी ।\nपरमार्थाचा उपाय जाणी । शास्त्रकारें कथन केला ॥३६॥\n\nत्याचा उपयोग करावा । मोह समूळ सोडावा ।\nप्रारब्धभोग भोगावा । निमुटपणें हेंच बरें ॥३७॥\n\nसंचित-प्रारब्ध-क्रियमाण । हें भोगल्यावांचून ।\nया बद्ध जीवालागून । सुटका होणें मुळींच नसे ॥३८॥\n\nपूर्वजन्मीं जें करावें । तें या जन्मीं भोगावें ।\nआणि तें भोगण्यासाठीं यावें । जन्मा हा सिद्धान्त असे ॥३९॥\n\nया जन्मीं जें करावें । तें पुढच्या जन्मास उरवावें ।\nअसे किती सांग घ्यावे । फेरे जन्ममृत्यूचे ? ॥४०॥\n\nपूर्वजन्मीचें उर्वरित । भास्कराचें न उरलें सत्य ।\nतो अवघ्यापून झाला मुक्त । मोक्षास जायाकारणें ॥४१॥\n\nम्हणून आग्रह करुं नका । मार्ग त्याचा आडवूं नका ।\nकाय भास्करासारखा । भक्तराणा जन्मे पुन्हां ॥४२॥\n\nपूर्वजन्मीचें याचें वैरी । कुत्रें होतें निर्धारीं ।\nम्हणून तें या बाळापुरीं । चावतें झालें भास्करास ॥४३॥\n\nत्यानें अवघा आपुला । डाव येथें साधिला ।\nतैसा जरी शेष उरला । द्वेष मनीं भास्कराच्या ॥४४॥\n\nतरी तो त्याचा द्वेष । कारण पुढील जन्मास ।\nकारण होईल भास्करास । दावा आपुला उगवावया ॥४५॥\n\nम्हणून पूर्वजन्मींचें वैर सरलें । आतां न कांहीं शेष उरलें ।\nया भासकराकारण भलें । अवघ्या उपाधि निरसल्या ॥४६॥\n\nआतां मी इतकेंच करितों । दोन महिने वांचवितों ।\nयाला न पिसाळूं देतों । श्वानविषापासून ॥४७॥\n\nतें न मीं केलें जरी । हा जन्मास येईल पुन्हां परी ।\nदोन महिने भूमिवरी । उरलें आयुष्य भोगावया ॥४८॥\n\nऐसें ज्ञान ऐकिलें । तें कित्येकांस नाहीं पटलें ।\nमात्र बाळाभाऊ आनंदले । त्या बोधातें ऐकुनी ॥४९॥\n\nभास्करा, तूं धन्य धन्य । संतसेवा केलीस पूर्ण ।\nचुकलें तुझें जन्ममरण । काय योग्यता वानूं तुझी ? ॥५०॥\n\nऐसा प्रकार झाल्यावरी । मंडळी आली शेगांवनगरीं ।\nभास्कर बोले मधुरोत्तरीं । महाराजांच्या भक्तगणां ॥५१॥\n\nबाळापूरची हकीकत । सांगे प्रत्येका इत्यंभूत ।\nमाझी विनंती जोडून हात । हीच तुम्हां भास्कर म्हणे ॥५२॥\n\nमहाराज लाधले शेगांवा । याचा विचार करावा ।\nया कीर्तीचा अमोल्य ठेवा । सांभाळा स्मारक करुन ॥५३॥\n\nत्यांना स्मारकाची जरुर नाहीं । ते पुढीलांसाठीं पाही ।\nतें स्मारक साक्षी देई । त्यांच्या अमोल साधुत्वाची ॥५४॥\n\nपाहा आळंदीस ज्ञानेश्वर । समर्थ सज्जनगडावर ।\nपवित्र केलें देहूनगर । त्या तुकोबारायानें ॥५५॥\n\nत्यांचीं स्मारकें त्या त्या ठायां । ठेविलीं भव्य करुनिया ।\nतोच पथ अनुसराया । तुम्हीं झटावें मनापून ॥५६॥\n\nऐसें प्रत्येका सांगत । भास्कर राहिला निवांत ।\nपरी त्याच्या मनांत । ऐसें आलें एकदां ॥५७॥\n\nहे मला हो हो म्हणती । माझी ऐकून विनंती ।\nपरी शंका येत चित्तीं । हो म्हणण्याची यांची मला ॥५८॥\n\nत्यानें एकदां ऐसें केलें । अवघ्या लोकांस मिळविलें ।\nएक्या ठायीं मठांत भले । महाराजांच्या अपरोक्ष ॥५९॥\n\nबंकटलाल पाटील हरी । मारुती चंद्रभान कारभारी ।\nजो खंडुजीच्या दुकानावरी । होता कारभार करीत ॥६०॥\n\nश्रीपतराव वावीकर । ताराचंद साहुकार ।\nआणिक मंडळी होती इतर । नांवें कुठवर सांगावीं ॥६१॥\n\nआ मिळवूनिया त्या लोकांला । भास्करें पदर पसरीला ।\nमाझा आतां संबंध उरला । दोन महिनेच तुमच्याशीं ॥६२॥\n\nमाझ्या मनीं ऐशी आस । समर्थांचें स्मारक खास ।\nभव्य व्हावें वर्\u200Dहाडास । या शेगांवामाझारी ॥६३॥\n\nतुम्ही हें करितों म्हणा । तेणें आनंद माझ्या मना ।\nहोऊन सुखें करीन गमना । मी वैकुंठाकारणें ॥६४॥\n\nसंतसेवा कधींही । अनाठाईं जाणार नाहीं ।\nइच्छा जयाची ज्या ज्या होई । त्या, त्या संत पुरविती ॥६५॥\n\nस्मारक ऐसें करावें । अवघ्यांनींच वाखाणावें ।\nपाहून त्या डोलावें । प्रत्येकानें आपुल्या मनीं ॥६६॥\n\nऐसेंच स्मारक करण्याची । शपथ वाहा समर्थांची ।\nही विनंति अखेरची । माझी ती मान्य करा ॥६७॥\n\nतें अवघ्यांनीं कबूल केलें । भास्कराचें स्थीरावलें ।\nयायोगें तें चित्त भलें । रुखरुख मनाची संपली ॥६८॥\n\nउत्तरोत्तर आनंदवृत्ती । भास्कराची वाढत होती ।\nजैसीं लेंकुरें आनंदती । पुढील सणाच्या आशेनें ॥६९॥\n\nमाघ वद्य त्रयोदशीस । महाराज वदले भास्करास ।\nचाल त्र्यंबकेश्वरास । जाऊं आपण शिवरात्रीला ॥७०॥\n\nतो त्र्यंबकराजा कर्पूरगौर । भवभवांतक भवानीवर ।\nजो आहे झाला स्थीर । श्रीगोदावरीच्या तटातें ॥७१॥\n\nतें ज्योतिर्लिंग मनोहर । करी पातकाचा संहार ।\nनको करुंस आतां उशीर । जाऊं गंगास्नानाला ॥७२॥\n\nभास्करा, त्या त्र्यंबकेश्वरीं । पहाड एक ब्रह्मगिरी ।\nजेथें औषधी नानापरी । बहुसाल असती उगवलेल्या ॥७३॥\n\nत्या ब्रह्मगिरीवर स्थित । आहेत पहा गहनीनाथ ।\nज्यांना आहेत अवगत । गुणधर्म औषधीचे ॥७४॥\n\nवेडया कुत्र्याच्या विषावरी । तेथें औषधी आहे खरी ।\nतिचा उपयोग सत्वरीं । करुन पाहूं येधवां ॥७५॥\n\nभास्कर म्हणे गुरुनाथा । आतां औषधी कशाकरतां ? ।\nतुमची आहे अगाध सत्ता । औषधीहून आगळी ॥७६॥\n\nआपुल्या कृपेनें भलें । विष बाळापुरींच निमालें ।\nआयुष्याचे आहेत उरले । दोन महिने आतां कीं ॥७७॥\n\nम्हणून वाटे मजप्रती । शेगांवींच राहूं गुरुमूर्ती ।\nत्र्यंबकेश्वरा आम्हांप्रती । तुहीच आहांत साक्षात्\u200C ॥७८॥\n\nगोदावरी तुमचे चरण । तेथेंच मी करी स्नान ।\nअन्य तीर्थाचें प्रयोजन । मला न आतां राहिलें ॥७९॥\n\nऐसी ऐकतां त्याची वाणी । समर्थ वदले हांसोनी ।\nहें जरी खरें जाणी । तरी तीर्थमहिमा मानावा ॥८०॥\n\nचाल नको करुं उशीर । पाहूं तो त्र्यंबकेश्वर ।\nबाळाभाऊ पीतांबर । यांसही घे बरोबरी ॥८१॥\n\nमग ती मंडळी निघाली । शेगांवाहून भली ।\nशिवरात्रीस येती झाली । त्र्यंबकेश्वराकारणें ॥८२॥\n\nकुशावर्ती केलें स्नान । घेतलें हराचें दर्शन ।\nगंगाद्वारां जाऊन । पूजन केलें गौतमीचें ॥८३॥\n\nवंदिली माय निलांबिका । तेवीं गहनी निवृत्तिनाथ देखा ।\nतेथून आले नाशिका । गोपाळदासास भेटावया ॥८४॥\n\nहा गोपाळदास महंत । काळ्या रामाच्या मंदिरांत ।\nधुनी लावूनी द्वारांत । पंचवटीच्या बसलासे ॥८५॥\n\nराममंदिरासमोर । एक पिंपळाचा होता पार ।\nशिष्यांसहित साधुवर । तेथें जाऊन बैसले ॥८६॥\n\nगोपाळदासास आनंद झाला । बोलले जवळच्या मंडळीला ।\nआज माझा बंधु आला । वर्\u200Dहाडांतून गजानन ॥८७॥\n\nजा घ्या त्यांचें दर्शन । अनन्यभावें करुन ।\nमाझी ही भेट म्हणून । नारळसाखर त्यांसी द्या ॥८८॥\n\nहा हार घाला कंठांत । तो मी एक साक्षात् ।\nदेह भिन्न म्हणून द्वैत । आम्हां उभयतीं मानूं नका ॥८९॥\n\nशिष्यांनीं तैसेंच केलें । दर्शन घ्याया अवघे आले ।\nकंठामाजीं घातिले । दिलेल्या पुष्पहाराला ॥९०॥\n\nनारळ आणि खडीसाखर । ठेविली स्वामीसमोर ।\nती पाहून गुरुवर । ऐसें बोलले भास्कराला ॥९१॥\n\nहा प्रसाद अवघ्यांस वाटी । परी न होऊं देई दाटी ।\nमाझ्या बंधूची झाली भेटी । आज या पंचवटींत ॥९२॥\n\nमाझें येथील काम झालें । आतां नाशकाचें राहिलें ।\nम्हणून पाहिजे तेथें गेले । धुमाळ वकीलाच्या घरा ॥९३॥\n\nमहाराज आले नाशकांत । लोक दर्शना जमले बहुत ।\nबारीक सारीक गोष्टी अमित । तेथें असतां जहाल्या ॥९४॥\n\nत्या अवघ्या सांगतां । विस्तार होईल उगीच ग्रंथा ।\nम्हणून देतों संक्षेप आतां । त्याची क्षमा करा हो ॥९५॥\n\nतेथें राहून कांहीं दिवस । महाराज आले शेगांवास ।\nतो अडगांवीं नेण्यास । श्यामसिंग पातला ॥९६॥\n\nत्यानें आग्रह केला फार । समर्थें दिलें उत्तर ।\nरामनवमी झाल्यावर । येऊं आम्ही अडगांवा ॥९७॥\n\nआतां तूं जावें परत । उगा न पडे आग्रहांत ।\nश्यामसिंग मुळींच भक्त । निःसीम होता समर्थांचा ॥९८॥\n\nतो आला तैसा परत गेला । आपुल्या त्या अडगांवाला ।\nपुन्हां श्रोते येतां झाला । रामनवमीस शेगांवीं ॥९९॥\n\nउत्सव करुन शेगांवांत । समर्थांना शिष्यांसहित ।\nआला घेऊन अडगांवांत । हनुमानजयंतीकारणें ॥१००॥\n\nअडगांवीं असतां समर्थस्वारी । चमत्कार झाले नानापरी ।\nएके दिवशीं दोन प्रहरीं । भास्कर लोळविला फुपाट्यांत ॥१॥\n\nछातीवरी बैसून । भास्करा केलें ताडन ।\nलोक पहाती दुरुन । परी जवळी कोणी जाईना ॥२॥\n\nबाळाभाऊ जवळ होता । तो म्हणाला सद्\u200Cगुरुनाथा ।\nभास्करासी सोडा आतां । बेजार झाला उन्हानें ॥३॥\n\nतैं म्हणाला भास्कर । बाळाभाऊ न जोडा कर ।\nमाझा हा साक्षात् ईश्वर । काय करील तें करुं दे ॥४॥\n\nलोकांसी वाटती चापटया दिल्या । मला होतात गुदगुल्या ।\nअनुभवाच्या गोष्टी भल्या । अनुभवीच जाणती ॥५॥\n\nपुढें घेऊन भास्करासी । महाराज आले बिर्\u200Dहाडासी ।\nत्या अडगांव ग्रामासी । उतरलेल्या ठिकाणास ॥६॥\n\nबाळाभाऊस बोलले । अवघे आतां दोन उरले ।\nभास्कराचे दिवस भले । पंचमीला जाईल तो ॥७॥\n\nआज मीं जें केलें कृत्य । ताडनाचें रानांत ।\nतें कां हें तुजप्रत । आलें असेल कळोनी ॥८॥\n\nतुजला या भास्करानीं । मारविलें होतें छत्रीनीं ।\nशेगांवीं माझ्या करांनीं । तें आहे कां ध्यानांत ? ॥९॥\n\nतें क्रियमाण नासावया । त्यास मीं मारिलें ये ठायां ।\nह्या एकाच गोष्टीवांचूनिया । अन्य नव्हता हेत कांहीं ॥११०॥\n\nउत्सव पूर्ण झाल्यावर । त्या अडगांवींचा साचार ।\nकाय घडला प्रकार । तो आतां परियेसा ॥११॥\n\nउत्सवाचा काला झाला । वद्य पंचमी दिवस आला ।\nएक प्रहर दिवसाला । समर्थ म्हणती भास्करासी ॥१२॥\n\nभास्करा तुझें प्रयाण । आज दिवशीं आहे जाण ।\nपद्मासन घालून । पूर्वाभिमुख बैसावें ॥१३॥\n\nचित्त अवघें स्थिर करी । चित्तीं सांठवावा हरी ।\nवेळ आली जवळ खरी । आतां सावध असावें ॥१४॥\n\nइतर जनांकारण । म्हणूं लागले करा भजन ।\n\"विठ्ठल विठ्ठल नारायण\" । ऐसें उच्च स्वरानें ॥१५॥\n\nहा तुमचा बंधु भला । जातो आज वैकुंठाला ।\nत्याच्या करा पूजनाला । माळ बुक्का वाहून ॥१६॥\n\nभास्करें घातलें पद्मासन । नासाग्रीं दृष्टि ठेवून ।\nवृत्ति अवघ्या केल्या लीन । अंतर्मुख होऊनियां ॥१७॥\n\nभक्त भास्करा पूजिती । माळा बुक्का वाहती ।\nतें कौतुक पाहाती । समर्थ दूर बैसून ॥१८॥\n\nभजन झालें एक प्रहर । माध्यान्हीस आला दिनकर ।\nमहाराजांनीं ’हरहर’ । शब्द केला मोठयानें ॥१९॥\n\nत्यासरसा प्राण गेला । भास्कराचा वैकुंठाला ।\nसंतांनीं हातीं धरिलें ज्याला । तो पाहुणा हरीचा ॥१२०॥\n\nलोक पुसती महाराजास । कोठें करणें समाधीस ।\nया भास्कराच्या शरीरास । कोठें न्यावें ठेवावया ? ॥२१॥\n\nसमर्थ अवघ्यांस सांगती । द्वारकेश्वर जो पशुपती ।\nज्याच्या सन्निध आहे सती । तेथें ठेवा भास्कराला ॥२२॥\n\nऐसी आज्ञा होतां क्षणीं । विमान बांधिलें लोकांनीं ।\nकेळीचे खांब लावुनी । चहुं बाजूंस विबुध हो ॥२३॥\n\nआंत ठेविलें कलेवर । पुढें भजनाचा होय गजर ।\nमिरवीत आणिला भास्कर । द्वारकेश्वराचीयापासी ॥२४॥\n\nसांगविधि समाधीचा । ते ठायीं झाला साचा ।\nलोक म्हणती महाराजांचा । परम भक्त गेला हो ॥२५॥\n\nदुसरे दिवसापासून । समाधीच्या सन्निध जाण ।\nहोऊं लागलें अन्नदान । गोरगरीबांकारणें ॥२६॥\n\nस्थान द्वारकेश्वराचें । अडगांवाच्या सन्निध साचें ।\nअंतर एक मैलाचें । गांवापासून उत्तरेस ॥२७॥\n\nजागा द्वारकेश्वराची । परमरमणीय होती साची ।\nझाडी चिंचवृक्षांची । होती विशेष ते ठायां ॥२८॥\n\nनिंब अश्वत्थ मांदार । आम्र वट औदुंबर ।\nऐसे वृक्ष होते इतर । शिवाय कांहीं फुलझाडें ॥२९॥\n\nअडगांव अकोलीच्या मध्यंतरीं । हें ठिकाण निर्धारी ।\nतेथें समाधि दिधली खरी । समर्थांनीं भास्कराला ॥१३०॥\n\nदहा दिवस अन्नदान । झालें याचें वर्णन ।\nतुम्ही नुकतेंच केलें श्रवण । संतभंडारा नांव ज्याचें ॥३१॥\n\nचिंचवृक्षांच्या सावलींत । जेवाया बसे पंगत ।\nतयीं कावळे अतोनात । त्रास देऊं लागले ॥३२॥\n\nकाव काव ऐसें करिती । द्रोण पात्रीचे उचलून नेती ।\nमलोत्सर्ग तोही करिती । जेवणारांच्या अंगावर ॥३३॥\n\nयोगें लोक त्रासले । कावळ्यांस हाकूं लागले ।\nभिल्लांनीं ते तयार केले । तीरकमटे त्या मारावया ॥३४॥\n\nतईं बोलले गजानन । अवघ्या लोकांलागून ।\nनका मारुं त्याकारण । अपराध त्यांचा कांहीं नसे ॥३५॥\n\nया भंडार्\u200Dयांत येण्याचा । हेतु इतकाच आहे त्यांचा ।\nप्रसाद आपणा भास्कराचा । इतरांपरी मिळावा ॥३६॥\n\nकां कीं हा भास्कर । वैकुंठीं गेला साचार ।\nहा पितृलोकावर । नाहीं मुळींच राहिला ॥३७॥\n\nदहा दिवसपर्यंत । प्राण अंतरिक्षांत ।\nराहे परिभ्रमण करित । सपिंडी होता जाय पुढें ॥३८॥\n\nत्या अकराविया दिवशीं । बली देती कावळ्याशीं ।\nकाक जेव्हां स्पर्शेल त्यासी । तेव्हांच प्राण जातो पुढें ॥३९॥\n\nत्या बलीदानाचें । कारण भास्करा नुरलें साचें ।\nम्हणून या कावळ्यांचें । पित्त गेलें खवळून ॥१४०॥\n\nआत्मा या भास्कराचा । मुळींच मुक्त झाला साचा ।\nतो पाहुणा वैकुंठीचा । झाला आहे येधवां ॥४१॥\n\nया सोमसूर्य लोकाचें । कारण त्यासी नुरलें साचें ।\nम्हणून पिंडदानाचें । नुरलें पाहा प्रयोजन ॥४२॥\n\nजयाला न ऐसीं गती । त्याच्यासाठीं पिंड देती ।\nकावळ्यांची वाट पाहाती । पिंड ठेवून कलशावर ॥४३॥\n\nम्हणून कावळे रागावले । त्यांनीं हें जाणीतलें ।\nभास्करानें गमन केलें । एकदम वैकुंठ लोकाला ॥४४॥\n\nम्हणून आम्हां प्रसाद त्याचा । मिळूं द्या या भंडार्\u200Dयाचा ।\nऐसा विचार कावळ्यांचा । दिसतो या कृतीनें ॥४५॥\n\nतुम्ही त्यांस मारुं नका । मीच तया सांगतों देखा ।\nअहो जिवांनो ! माझें ऐका । गोष्ट आतां सांगतों जी ॥४६॥\n\nतुम्ही उद्यांपासोन । वर्ज्य करा हें ठिकाण ।\nना तरी भास्करालागून । येईल माझ्या कमीपणा ॥४७॥\n\nआज प्रसाद घेऊन । तुम्ही तृप्त व्हा अवघेजण ।\nमात्र उद्यांपासून । या स्थळासी येऊं नका ॥४८॥\n\nऐसें महाराज बोलले । तें भाविकांसी अवघें पटलें ।\nपरि कुत्सित जे कां बसले । होते त्या मंडळींत ॥४९॥\n\nते एकमेकांलागुनी । म्हणते झाले हांसोनी ।\nही गजाननानें केली वाणी । अस्थानीं कीं निरर्थक ॥१५०॥\n\nपक्षी कुठें कां वागतात । मानवाच्या आज्ञेंत ? ।\nपाहूं याची प्रचीत । उद्यां मुद्दाम येऊनी ॥५१॥\n\nहे वेडे कांहीं बोलती । भाविका नादीं लाविती ।\nआपलें स्तोम माजविती । संतत्वाचें निरर्धक ॥५२॥\n\nअहो साजेल तें बोलावें । जें कां पचेल तेंच खावें ।\nउसनें न कधीं आणावें । अवसान तें अंगांत ॥५३॥\n\nदुसरे दिवशीं ते कुत्सित । मुद्दाम पाहाया आले तेथ ।\nतों एकही ना दृष्टीप्रत । पडला त्यांच्या कावळा ॥५४॥\n\nमग मात्र चकित झाले । समर्थांसी शरण आले ।\nबारा वर्षें तेथ भले । कावळे न आले श्रोते हो ॥५५॥\n\nचौदा दिवस झाल्यावरी । गजानन फिरले माघारीं ।\nयेते झाले शेगांव नगरीं । आपल्या उर्वरित शिष्यांसह ॥५६॥\n\nश्रोते त्या शेगांवांत । एक गोष्ट घडली अघटित ।\nती ऐका सावचित्त । सांगतों मी येधवां ॥५७॥\n\nहोतें साल दुष्काळाचें । म्हणून एका विहिरीचें ।\nकाम चाललें खोदण्याचें । सुरुंगातें लावून ॥५८॥\n\nविहीर दोन पुरुषावर । गेली खोल साचार ।\nखडक काळा लागला थोर । गती खुंटली पहारीची ॥५९॥\n\nम्हणून भोकें करुन । आंत दारु ठासून ।\nसुरुंगांच्या साह्यें करुन । काम फोडण्याचें सुरुं झालें ॥१६०॥\n\nचारी बाजूंस भोकें चार । केलीं पहारीनें तयार ।\nदारु ठासिली अखेर । आंत दोर्\u200Dया घालुनी ॥६१॥\n\nएरंड पुंगळ्या पेटवून । सोडल्या चारी दोर्\u200Dयांतून ।\nतों मध्येंच बसल्या अडकून । दोर्\u200Dयाचीया गांठीवरी ॥६२॥\n\nपुंगळी खालीं जाईना । दारुस विस्तव लागेना ।\nपाणी दम धरीना । आलें जवळी सुरुंगाच्या ॥६३॥\n\nतैं कामावरचा मिस्तरी । विचार करी अंतरीं ।\nसुरुंगास लागल्या वारी । सुरुंग वायां जाईल कीं ॥६४॥\n\nम्हणून गणू जवर्\u200Dयाला । मिस्तरी तो बोलला ।\nतूं उतरुन विहिरीला । पुंगळ्या थोडया सरकीव ॥६५॥\n\nआणि तूं येईं लौकर वरी । पुंगळ्या जातील तोंवरी ।\nबाराचिया शेजारी । म्हणजे काम होईल ॥६६॥\n\nत्या पुंगळ्या सरकावण्यासी । कोणी न धजे जावयासी ।\nम्हणून या गणू जवर्\u200Dयासी । मिस्तरीनें दटाविलें ॥६७॥\n\nकाय करितो बिचारा । दारिद्रय होतें ज्याच्या पदरां ।\nत्याच्यावरी चाले जोरा । यज्ञास बळी बोकडाचा ॥६८॥\n\nया गणू जवर्\u200Dयाची । निष्ठा समर्थावरी साची ।\nआज्ञा होतां मिस्तरीची । गणू आंत उतरला ॥६९॥\n\nएक पुंगळी सरकविली । ती तात्काळ तळा गेली ।\nदारुप्रती जाऊन भिडली । गणू आंत सांपडला ॥१७०॥\n\nदुसरीस जों घाली हात । पुंगळी सरकवण्याप्रत ।\nतों पहिला सुरंग उडाला सत्य । मग काय विचारतां ? ॥७१॥\n\nगणू म्हणे विहिरींतून । समर्था ये धांवून ।\nमाझें आतां रक्षण । तुझ्यावीण कोण करी ? ॥७२॥\n\nविहिरीमाजीं धुराचा । डोंब झाला होता साचा ।\nदुसरा सुरुंग पेटण्याचा । अवधि उरला थोडका ॥७३॥\n\nतों गणू जवर्\u200Dया भली । कपार हातां लागली ।\nत्या कपारींत बैसली । स्वारी गणू जवर्\u200Dयाची ॥७४॥\n\nएकामागून एकांनीं । पेट घेतला सुरुंगांनीं ।\nउडाले सुरुंग ऐसे तिन्ही । दगड अपार निघाले ॥७५॥\n\nछिन्न भिन्न शरीर । झालें असेल साचार ।\nडोकावून पाहाती नारीनर । आंत गणू जवर्\u200Dयाला ॥७६॥\n\nतो कोठें दिसेना । जनाच्या नाना कल्पना ।\nदगडाप्रमाणें गणू जाणा । उडाला असेल बाहेर ॥७७॥\n\nत्याचें आसमंत भागांत । कोठें तरी असेल प्रेत ।\nपडलेलें त्या शोधण्याप्रत । माणूस कोणी पाठवा ॥७८॥\n\nमिस्तरीचा शब्द ऐकिला । आंतून गणू बोलला ।\nअहो मिस्त्री नाहीं मेला । गणू आहे विहिरींत ॥७९॥\n\nगजाननाच्या कृपेनीं । मी वांचलों या ठिकाणीं ।\nबसलों आहे दडोनी । या पहा कपारींत ॥१८०॥\n\nपरी कपारीच्या तोंडाला । धोंडा एक मोठा पडला ।\nत्यामुळें बाहेर मला । येतां येत नाहीं कीं ॥८१॥\n\nगणूचे शब्द ऐकिले । लोक अवघे आनंदले ।\nलोक खालीं उतरले । तो धोंडा काढावया ॥८२॥\n\nदहापांच जणांनीं । धोंडा सरकविला पहारींनीं ।\nगणूस बाहेर काढूनी । घेऊन आले वरते त्या ॥८३॥\n\nवरतीं येतांच गांवांत । गणू गेला पळत पळत ।\nसमर्थांच्या मठांत । दर्शन त्यांचें घ्यावया ॥८४॥\n\nगणू दर्शना येतांक्षणीं । बोलले त्या कैवल्यदानी ।\nगण्या कपारींत बैसोनी । किती धोंडे उडविलेस ? ॥८५॥\n\nत्यांत मोठा धोंडा तुला । रक्षण्यास येऊनी बैसला ।\nकपारीच्या तोंडाला । म्हणून तूं वांचलास ॥८६॥\n\nपुन्हां ना ऐसें साहस करी । पुंगलीवरुन सुटल्यापरी ।\nमधेंच तिला जाऊन करीं । कशाही प्रसंगीं धरुं नये ॥८७॥\n\nजा तुझें गंडांतर । आज निमालें साचार ।\nगणूप्रती पाहाया इतर । लोक आले गांवींचे ॥८८॥\n\nगणू म्हणे सद्\u200Cगुरुनाथा । सुरुंग चारी पेटतां ।\nतूंच मला देऊन हातां । कपारींत बैसविलें ॥८९॥\n\nम्हणून मी वांचलों । तुझे पाय पाहाया आलों ।\nना तरी असतों मेलों । विहिरीमाजीं गुरुराया ! ॥१९०॥\n\nऐसें गजाननकृपेचें । महिमान आहे थोर साचें ।\nतें साकल्य वर्णण्याचें । मसीं नाहीं सामर्थ्य ॥९१॥\n\nश्रीदासगणूविरचित । हा गजाननविजय नामें ग्रंथ ।\nआल्हादवो भाविकांप्रत । हेंच इच्छी दासगणू ॥१९२॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य एकादशोऽध्यायः समाप्तः ॥"
}