{
  "title_mr": "अध्याय ७",
  "title_en": "Adhyay 7",
  "adhyay_mr": "॥ श्रीगणेशाय नमः ॥\n\nजय जयाजी राघवा रामा । जय जयाजी मेघःश्यामा ।\nसंतजनांच्या विश्रामा । सीतापते दाशरथे ॥१॥\n\nतुझ्या कृपेनें वानर । बलिष्ठ झाले भूमीवर ।\nज्यांनीं रावणाचा चक्काचूर । केला देवा लंकेवरी ॥२॥\n\nतुझी कृपा झाल्या पाही । तो सर्वदा होतो विजयी ।\nजें जें इच्छील तें तें नेई । काम आपलें तडीला ॥३॥\n\nभूपतीचा वशीला । ज्यातें देवा ! लाधला ।\nतो वंद्य होतो दिवाणाला । नीच कितीही असला जरी ॥४॥\n\nऐशा अमोघ कृपेला । होईन कां मी योग्य भला ।\nयाचा जों मीं विचार केला । तों ऐसें आलें कळोन ॥५॥\n\nनाहीं ज्ञान नाहीं भक्ति । खरीखुरी हे श्रीपती ।\nऐसी आहे माझी स्थिति । शोचनीय पांडुरंगा ॥६॥\n\nमन सदा आशाळभूत । तें ना कदा स्थिर होत ।\nनाना विकल्प मनांत । येऊं लागती वरच्यावरी ॥७॥\n\nमग ऐशा पातक्याला । केवि लाधावा वशीला ।\nतुझा सांग जगत्पाला । हें व्यावहारिक म्हणणें असे ॥८॥\n\nतुला आवडी पातक्याची । मनापासून आहे साची ।\nऐसी साक्ष पुराणाची । आहे कीं दीनबंधो ॥९॥\n\nपुण्यवानाचें तारण । केल्या न कांहीं नवल जाण ।\nजो पातक्यालागून । उद्धरीतसे तोच मोठा ॥१०॥\n\nया जगतीं तुझ्याहून । मोठा नाहीं कोणी आन ।\nदेवा मम पातकालागून । किमपि आतां पाहूं नको ॥११॥\n\nरक्षी आपला मोठेपणा । मज सांभाळी नारायणा ।\nदासगणू शरण चरणा । आतां उपेक्षा करुं नका ॥१२॥\n\nहा मारुतीचा उत्सव । करीत होता अवघा गांव ।\nयाचा पुढारी खंडेराव । पाटील गणेशकुळीचा ॥१३॥\n\nहें पाटीलघराणें जाण । आहे अति पुरातन ।\nघरचें धन कनकसंपन्न । पसारा थोर शेतीचा ॥१४॥\n\nपूर्वीपासून यांच्या घरीं । संत-सेवा होती खरी ।\nआली भाग्यें जमेदारी । मग काय विचारितां ? ॥१५॥\n\nमहादाजी पाटलास । दोन मुलगे औरस ।\nथोरल्या त्या पुत्रास । नांव असे कडताजी ॥१६॥\n\nकुकाजी तो धाकटा । पंढरीचा भक्त निका ।\nगोमाजीचा उपदेश देखा । होता या घराण्यातें ॥१७॥\n\nपाटील कडताजी कारण । मुलगे होते सहाजण ।\nकुकाजी नुसता भाग्यवान । पुत्र नव्हता त्याचे कुशीं ॥१८॥\n\nकडताजी पावतां मरण । साही मुलांचें संगोपन ।\nकुकाजीनें केलें जाण । जन्मदात्या बापापरी ॥१९॥\n\nकुकाजीच्या अमदानींत । भरभराट झाली बहुत ।\nअष्टसिद्धि सदनांत । वाटे नांदूं लागल्या ॥२०॥\n\nपाटील कुकाजीनंतर । खंडू करी कारभार ।\nयाच्या पुढें साचार । कांहीं न चाले कोणाचें ॥२१॥\n\nया खंडू पाटलाप्रती । पांच बंधु निश्चिती ।\nगणपती नारायण मारुती । हरी आणि कृष्णाजी ॥२२॥\n\nआधींच पाटील जमेदार । सत्ता हातीं साचार ।\nपैशाचा तो निघे धूर । जयाचिया सदनामध्यें ॥२३॥\n\nबंधु सारे तालीम करिती । दांडपट्टे खेळती ।\nकुस्तीचा तो षोक अती । होता हरी पाटलास ॥२४॥\n\nउत्सव नांवास मारुतीचा । तरी जयजयकार पाटलाचा ।\nम्हणतील तो शब्द त्यांचा । झेलणें भाग रयतेला ॥२५॥\n\nनेहमीं कटकटी मारामार्\u200Dया । शेगांवांत होती खर्\u200Dया ।\nपाटील एक्या मापीं सार्\u200Dया । लोकांप्रती मोजितसे ॥२६॥\n\nहा सज्जन साधुसंत । हें न ज्यांच्या मनीं येत ।\nवाटेल त्या बोलती सत्य । अद्वातद्वा यथामती ॥२७॥\n\nअसो पाटीलबंधूंनीं । राउळांत येऊनी ।\nमहाराजातें हेटाळणी । करण्याचें तें सुरुं केलें ॥२८॥\n\nकोणी म्हणावें पिश्यागण्या । खातोस का ताककण्या ? ।\nऐशा गोष्टी अति उण्या । त्यांनीं कराव्या समर्थासी ॥२९॥\n\nकोणी म्हणावें खेळ कुस्ती । आम्हांसवें निश्चिती ।\nतुला लोक बोलती । योगयोगेश्वर म्हणोन ॥३०॥\n\nत्याचें दाव प्रत्यंतर । ना तरी आम्ही देऊं मार ।\nयाचा करी विचार । बर्\u200Dया बोलानें येधवां ॥३१॥\n\nत्यांचे बोल ऐकावें । समर्थांनीं न उत्तर द्यावें ।\nअवघें हंसण्यावारी न्यावें । कोप न धरावा यत्किंचित्\u200C ॥३२॥\n\nऐसा उर्मट प्रकार । मंदिरीं चाले निरंतर ।\nम्हणून पाटील भास्कर । समर्थासी ऐसें वदला ॥३३॥\n\nनका महाराज येथें राहूं । चला आकोलीं ग्रामा जाऊं ।\nहीं पाटील पोरें माजलीं बहु । यांचा नको संबंध ॥३४॥\n\nहे शक्तीनें माजलें । लक्ष्मीनें धुंद झाले ।\nसत्तेपुढें कांहीं न चाले । येथें यांची पाटीलकी ॥३५॥\n\nगजानन बोलले त्यावरी । भास्करा थोडा दम धरी ।\nही पाटील मंडळी सारी । आहेत माझे परम भक्त ॥३६॥\n\nमात्र विनयाप्रती थारा । यांच्यापाशीं नाहीं जरा ।\nशोधुनि पहा अंतरा । त्यांच्या म्हणजे कळेल तुज ॥३७॥\n\nहीं पोरें पाटलाचीं । माझीं लेंकरें आहेत साचीं ।\nकृपा आहे संतांची । यांच्या कुळावर भास्करा ॥३८॥\n\nजमेदारा उर्मटपण । हेंच आहे भूषण ।\nकाय वाघाचें तें वजन । असावें सांग गाईपरी ? ॥३९॥\n\nतलवारीला मऊपणा । मुळीं उपयोगी नाहीं जाणा ।\nअग्नीनें तो थंडपणा । सांग धरावा कवण्या रीती ? ॥४०॥\n\nगेल्यावरी कांहीं काळ । हा उर्मटपणा जाईल ।\nपावसाळ्याचें गढूळ जल । हिंवाळ्यांत निवळ होई ॥४१॥\n\nएके दिवशीं पाटील हरी । आला मारुतीच्या मंदिरीं ।\nमहाराजाला धरुन करीं । म्हणे कुस्ती करी माझ्यासवें ॥४२॥\n\nतुला कुस्तींत करीन चीत । चाल जाऊं तालमींत ।\nउगे न बैसे ऐसें म्हणत । गण गण गणांत बोते ॥४३॥\n\nतुझें प्रस्थ माजलें बहु । तें खरें खोटें आज पाहूं ।\nमला पाडसी तरी देऊं । तुला मोठें बक्षीस ॥४४॥\n\nतें समर्था मानवलें । दोघें तालमीमध्यें गेले ।\nसमर्थांनीं कौतुक केलें । तें आतां परियेसा ॥४५॥\n\nखालीं बसले गजानन । उठीव आतां मजलागून ।\nअसलास जरी पैलवान । तरी साच करशील हें ॥४६॥\n\nहरी पाटील उठवावया । लागला यत्\u200Dन करावया ।\nपरी ते अवघे गेले वायां । हालेनात समर्थ मुळीं ॥४७॥\n\nघामाघूम तनु झाली । शक्तीची ती कमाल केली ।\nपेच झाले निर्बळी । समर्थांसी झुंजतां ॥४८॥\n\nहरी म्हणे मनांत । हा केवढा तरी सशक्त ? ।\nअचल ऐसा पर्वत । याच्यापुढें येईल उणा ॥४९॥\n\nहा किडकिडीत दिसतो जरी । शक्ति याची गजापरी ।\nखोडया आमुच्या नानापरी । आजवरी यानें सहन केल्या ॥५०॥\n\nत्याचें हेंच कारण । हा गजापरी बलवान ।\nआम्ही जंबुकासमान । म्हणून नाहीं रागावला ॥५१॥\n\nजंबुकाच्या चेष्टेला । गजपती न मानी भला ।\nश्वानाचिया भुंकण्याला । व्याघ्र दे ना किंमत ॥५२॥\n\nकांहीं असो याच्या पायीं । आतां ठेवणें आली डोई ।\nआजपर्यंत मी नाहीं । कवणासीही नमन केलें ॥५३॥\n\nसमर्थ म्हणाले हरीला । आतां बक्षिस द्या आम्हांला ।\nना तरी चीत मजला । तुवां करावें कुस्तींत ॥५४॥\n\nकुस्ती हा मर्दानी । षोक श्रेष्ठ सर्वांहुनी ।\nकृष्ण बलरामें बालपणीं । ऐशाच कुस्त्या केल्या रे ! ॥५५॥\n\nमुष्टिक आणि चाणूर । मल्लविद्येनें परमेश्वर ।\nवधिता झाला साचार । जे देहरक्षक कंसाचे॥५६॥\n\nपहिली संपत्ति शरीर । दुअरें तें घरदार ।\nतिसरीचा तो प्रकार । आहे धनमानाचा ॥५७॥\n\nतुझ्याप्रमाणें पूतनारी । पाटील होता यमुनातीरीं ।\nगोकुळींचीं पोरें सारीं । त्यानें केलीं सशक्त ॥५८॥\n\nतैसें तुवां करावें । शरीरबला वाढवावें ।\nना तरी हें सोडावें । पाटील नांव आपुलें ॥५९॥\n\nहेंच बक्षीस द्यावें मज । ना तरी कुस्ती करी आज ।\nयेणें रिती उतरला माज । समर्थांनीं हरीचा ॥६०॥\n\nहरी म्हणे समर्थांस । आपुली कृपा असल्यास ।\nशेगांवच्या लेंकरांस । सशक्त करितां येईल कीं ॥६१॥\n\nऐसें धूर्तपणाचें बोलणें । केलें पाटील हरीनें ।\nजे मुळांत असती शहाणे । त्यांना शाळा नको कीं ॥६२॥\n\nअसो त्या दिवसापासून । हरीने दिलें सोडून ।\nअद्वातद्वा भाषण । करणें पुण्यपुरुषाशीं ॥६३॥\n\nही पाहोनि त्याची कृति । इतर बंधु बोलती ।\nहरी तूं त्या जोगडयाप्रति । कां भितोसी कळेना ॥६४॥\n\nआपण पाटलाचे कुमार । या गांवींचे जमेदार ।\nतें तूंच कां रे ठेविशी शिर । पदीं त्या नागव्याच्या ॥६५॥\n\nत्या पिशाचें थोतांड । गांवीं माजलें उदंड ।\nत्याचा पाहिजे काढिला दांड । लोकां सावध करावया ॥६६॥\n\nऐसें न जरी आपण केलें । तरी लोक अवघे होतील खुळे ।\nपाटलाचें कर्तव्य भलें । गांवा हुशार करण्याचें ॥६७॥\n\nमैंद साधूचे वेष घेती । वेडयावांकडया कृत्या करिती ।\nबाया बापडया भोंदिती । याचा करी विचार ॥६८॥\n\nसोन्या कस लाविल्याविना । न कळे रे सोनेपणा ।\nतुकारामाचा शांतपणा । कळून आला उंसानें ॥६९॥\n\nज्ञानेश तेव्हां साधु कळला । जेव्हां रेडा बोलला ।\nपरीक्षेविण कवणाला । अस्थानीं मान देऊं नये ॥७०॥\n\nचाल परीक्षा तयाची । आज आपण करुं साची ।\nमोळी घेऊन ऊंसाची । मंदिरांत पातले ॥७१॥\n\nहरी न कांहीं बोलला । इतरांनीं प्रश्न केला ।\nअरे पिशा या ऊंसाला । खातोस कां तूं सांग हें ? ॥७२॥\n\nजरी ऊंस खाण्याची । इच्छा असेल तुला साची ।\nतरी एक अट आमुची । आहे ती तूं मान्य करी ॥७३॥\n\nआम्ही ऊंसाचे करुं प्रहार । तुझ्या येधवां अंगावर ।\nत्याचे वळ ना उठले जर । तरीच योगी मानूं तुला ॥७४॥\n\nऐसें भाषण ऐकिलें । महाराज कांहीं न बोलले ।\nलेंकरांचे बालिश चाळे । मनीं न आणी सुज्ञ कदा ॥७५॥\n\nमारुती म्हणाला त्यावर । अरे हा भ्याला साचार ।\nऊंसाचा तो खाण्या मार । हा कांहीं तयार नसे ॥७६॥\n\nमग म्हणाला गणपती । अरे मौन हीच संमती ।\nत्यानें दिधली आपणाप्रति । आतां काय पहातां ? ॥७७॥\n\nतें दोघां तिघां मानवलें । ऊंस करीं घेतले ।\nसमर्थांसी मारण्या भले । आले चढून अंगावर ॥७८॥\n\nतें पाहतां नारीनर । मंदिरीं जे होते इतर ।\nते पळूं लागले भराभर । भास्कर तेवढा जवळ असे ॥७९॥\n\nभास्कर म्हणे पोरांसी । नका मारुं समर्थांसी ।\nया ऊंसानें आज दिवशीं । हें कांहीं बरें नव्हे ॥८०॥\n\nतुमचा पाटील-कुळांत । जन्म झाला आहे सत्य ।\nतुमचें असावें दयाभूत । अंतःकरण दीनांविषयीं ॥८१॥\n\nहे महासाधु तुम्हांसी । जरी न वाटतील मानसीं ।\nतरी हीन दीन लेखून यासी । द्यावें सोडून हेंच बरें ॥८२॥\n\nअरे शूर जे का शिकारी । ते चाल करिती वाघावरी ।\nउगीच बंदूक घेऊनि करीं । न मारिती नाकतोडा ॥८३॥\n\nमारुतीनें जाळिली । रावणाची लंका भली ।\nउगीच नाहीं चाल केली । झोंपडया पाहून दुबळ्यांच्या ॥८४॥\n\nयावरी म्हणती पोरें । तुमचें भाषण ऐकिलें सारें ।\nगांवींचे लोक अत्यादरें । योगयोगेश्वर म्हणती या ॥८५॥\n\nम्हणून त्याचा पहाया योग । येथें आलों आम्ही चांग ।\nयांत न घ्यावा तुम्ही भाग । पहा मौज दुरुनी ॥८६॥\n\nऊंस घेऊन हातांत । मारुं लागले समर्थांप्रत ।\nजैशा का झोडितात । ओंब्या शेतीं कृषीवल ॥८७॥\n\nपरि न महाराज डगमगले । मुलां पाहून हंसत बसले ।\nकोठेंही ना उमटले । वळ त्यांच्या अंगावर ॥८८॥\n\nतें पहातां पोरें भ्यालीं । चरणीं त्यांच्या लागलीं ।\nम्हणती खराच आहे बली । हा योगयोगेश्वर ॥८९॥\n\nमहाराज म्हणती पोरांला । मुलांनो ! तुमच्या करांला ।\nअसेल अती त्रास झाला । मारण्यानें मजलागीं ॥९०॥\n\nत्या श्रमाचा करण्या नास । काढून देतों इक्षुरस ।\nतुम्हांलागीं प्यावयास । या बसा माझ्यापुढें ॥९१॥\n\nऐसें म्हणून घेतला । एक ऊंस करीं भला ।\nहातानेंच पिळून त्याला । रस काढिला पात्रामध्यें ॥९२॥\n\nत्या ऊंसांची अवघी मोळी । समर्थांनीं पहा पिळिली ।\nआणि प्यायाकारणें दिली। रस नव्हाळी पोरांस ॥९३॥\n\nश्रीगजानन पुण्य पुरुष । चरकावांचून काढिला रस ।\nतें पाहातां बालकांस । अति आनंद जाहला ॥९४॥\n\nलोक म्हणती ही योगशक्ति । दंतकथा मुळीं नसती ।\nयोगें जी का प्राप्त होती । त्या शक्तीला च्युति नसे ॥९५॥\n\nपौष्टिक पदार्थें शक्ति येते । परी न ऐशी कायम टिकते ।\nसशक्त आपुल्या राष्ट्रातें । करणें असल्या योग शिका ॥९६॥\n\nहेंच तत्त्व सुचवावयासी । त्या पाटील अर्भकांशीं ।\nकरें काढून रसाशीं । दाविते झाले श्रोते हो ॥९७॥\n\nसमर्थांसी वंदून । गेलीं पोरें निघून ।\nखंडू पाटलाकारण । वर्तमान श्रुत केलें ॥९८॥\n\nदादा आपुल्या गांवांत । गजानन ईश्वर साक्षात्\u200C ।\nत्याचा आज आम्हांप्रत । आला आहे प्रत्यय ॥९९॥\n\nऐसें म्हणून कथिली सारी । हकीकत त्याला खरी ।\nती ऐकतां अंतरीं । खंडू पाटील चकित झाला ॥१००॥\n\nमग तोही दर्शनाला । समर्थांच्या येऊं लागला ।\nपरी मार्दव वाणीला । मुळीं नव्हतें यत्किंचित्\u200C ॥१॥\n\nगण्या, गजा ऐसें म्हणे । पाटील समर्थाकारणें ।\nअरे तुरे हें बोलणें । होतें दोन ठिकाणीं ॥२॥\n\nप्रेम आत्यंतिक जें काई । तेथें ऐसें घडून येई ।\nआई लेंकरांमाजी होई । भाषण अरेतुरेचें ॥३॥\n\nहा एक प्रकार झाला । आतां दुसरा राहिला ।\nतोही सांगतों ऐका भला । सावधान चित्तानें ॥४॥\n\nनोकर चाकर हीन दीन । यांच्या सवें जें भाषण ।\nकरिती संभावित जन । तेंही एकेरी स्वरुपाचें ॥५॥\n\nअरे तुरे म्हणण्याची । संवय पाटला पडे साची ।\nकां कीं रयत गांवचीं । लेकरें त्याचीं निःसंशय ॥६॥\n\nश्रोते याच संवयीनें । खंडू पाटील गण्या म्हणे ।\nश्रीसमर्थांकारणें । कांहीं न दुसरें कारण ॥७॥\n\nगण्या गण्या म्हणे वाणी । परी प्रेम उपजे अंतःकरणीं ।\nपहा नारळालागुनी । वर करवंटीं खोबरें आंत ॥८॥\n\nयाच न्यायें तयाचा । परिपाठ होता बोलण्याचा ।\nवृद्धापकाळ कुकाजीचा । झाला म्हणून कारभार करी ॥९॥\n\nकुकाजी तो एके दिवशीं । बोलतां झाला खंडूशीं ।\nतूं जातोस प्रतिदिवशीं । महाराजांच्या दर्शना ॥११०॥\n\nसांगतोस मला साक्षात्कारी । गजानन एक भूमीवरी ।\nमग का रे तुझी वैखरी । मुग्ध होते त्याच्या पुढें ॥११॥\n\nतुला नाहीं पोरबाळ । माझा झाला वृधापकाळ ।\nनातवंडाचे बोल खेळ । पाहूं दे मज डोळ्यानें ॥१२॥\n\nआज विनंती करी त्यांना । स्वामी समर्थ गजानना ।\nम्हणावें त्या करुन करुणा । पोर एखादें द्या मज ॥१३॥\n\nतो खरा साधु असल्या सत्य । पुरतील तुझे मनोरथ ।\nआणि माझाही अवघा हेत । तडीस जाईल त्यायोगें ॥१४॥\n\nसाधु पुरुषा अशक्य कांहीं । जगत्रयीं या उरलें नाहीं ।\nसंतलाभाचा करुन घेई । कांहीं आपणां उपयोग ॥१५॥\n\nतें खंडूतें मानवलें । एके दिवशीं बोलणें केलें ।\nमारुतीच्या मंदिरीं भलें । तें ऐका येणें रितीं ॥१६॥\n\nअरे गण्या माझा चुलता । वृद्ध झाला आहे आतां ।\nइच्छा उपजली त्याच्या चित्ता । नातवंड तें पाहण्याची ॥१७॥\n\nतुला लोक साधु म्हणती । दर्शन केल्या तुजप्रती ।\nइच्छा मनींच्या पूर्ण होती । ऐसें लोक सांगतात ॥१८॥\n\nत्याचें दावी प्रत्यंतर । उगा नको करुं उशीर ।\nतुझ्या पायीं ज्याचें शिर । तो कां रहावा निपुत्रिक ? ॥१९॥\n\nऐसें भाषण ऐकिलें । महाराज त्याशीं बोलले ।\nआज हें उत्तम घडून आलें । त्वां याचना केली आम्हां ॥१२०॥\n\nसत्ता धन तुझ्या हातीं । तूं प्रयत्\u200Dनवादी असशी निगुती ।\nमग विनंती आम्हांप्रति । कां करितोस कळेना ? ॥२१॥\n\nधन आणि बलापुढें । अवघेंच म्हणशी बापुडें ।\nमग कां रे हें न घडे । साह्यें धनबालच्या ॥२२॥\n\nतुझी भव्य आहे शेती । गिरण्या दुकानें पेढया अती ।\nतुझें न कोणी मोडती । जन शब्द या वर्\u200Dहाडांत ॥२३॥\n\nमग त्या ब्रह्मदेवाला । कां न आज्ञा करिशी भला ? ।\nआपणां पुत्र द्यावयाला । हेंच कोडें पडलें मज ॥२४॥\n\nखंडू करी भाषण । ही गोष्ट ना यत्\u200Dनाधीन ।\nपिकें पाण्यापासून । येती जरी जगामध्यें ॥२५॥\n\nतरी पाडणें पाणी । मानवाच्या न करी जाणी ।\nदुष्काळांत जमिनी । पडती उताण्या ख्यात हें ॥२६॥\n\nमात्र पाणी पडल्यावर । कर्तृत्व आपुलें चालवी नर ।\nतैसाच हाही प्रकार । तेथें न गती मानवाची ॥२७॥\n\nखंडू पाडील ऐसें बोलतां । हंसूं आलें समर्था ।\nतूं केलीस याचना आतां । मजकारणें पोराची ॥२८॥\n\nयाचना म्हणजे मागणें भीक । हें तूं आज केलें देख ।\nतुला होईल बालक । भिक्या नांव ठेव त्याचें ॥२९॥\n\nपुत्र देणें माझ्या करीं । सर्वतोपरी नाहीं जरी ।\nपरी मी विनंती करीन खरी । तुझ्यासाठीं परमेश्वरा ॥१३०॥\n\nतो ऐकेल माझी भीड । त्याला न हें कांहीं जड ।\nतूं घरचा आहेस धड । रस आंब्याचा द्विजां घाली ॥३१॥\n\nहें मम मानी प्रमाण वचन । पुत्र होईल तुजकारण ।\nआम्ररसाचें भोजन । दरसाल घाली ब्राह्मणां ॥३२॥\n\nहें खंडुनें ऐकिलें । घरीं येऊन सांगितलें ।\nकुकाजीसी निवेदिलें । मंदिरींचें वर्तमान ॥३३॥\n\nहें ऐकतां कुकाजीस । आनंद झाला बहुवस ।\nतो कांहीं लोटतां दिवस । समर्थ वचन झालें खरें ॥३४॥\n\nकांता खंडू पाटलाची । गंगाबाई नांवाची ।\nगर्भिणी झाली साची । नवमास पूर्ण झाले ॥३५॥\n\nतिजलागीं पुत्र झाला । खंडू पाटील आनंदला ।\nकुकाजीच्या हर्षाला । पारावार कांहीं नसे ॥३६॥\n\nत्यानें दह्र्म केला बहू । गरीबां दिले गूळ गहूं ।\nपेढे-बर्फीचा दिला खाऊ । गांवांतील अर्भकांना ॥३७॥\n\nथाटांत झालें बारसें । भिकू नांव ठेविलेंसें ।\nपुढें बाळ वाढला असे । शुक्लपक्षीच्या इंदूपरी ॥३८॥\n\nआम्ररसाचें भोजन । दिलें ब्राह्मणांकारण ।\nतो सांप्रदाय अजून । शेगांवांत चालत असे ॥३९॥\n\nपुण्यपुरुषाची वैखरी । कोठून होईल असत्य तरी ।\nपाटलाच्या ओसरीवरी । बाळ रांगूं लागला ॥१४०॥\n\nहा बोलबाला पाटलाचा । देशमुखां पटला न साचा ।\nशेगांव हा दुफळीचा । गांव पहिल्यापासून ॥४१॥\n\nएक फळी देशमुखांची । एक फळी पाटलांची ।\nअंतःकरणें एकमेकांचीं । मुळीं होतीं अशुद्ध ॥४२॥\n\nप्रत्येक आपुल्या डावांत । एकमेकांचा करण्या घात ।\nसदा इच्छिती मनांत । लेश नसे प्रेमाचा ॥४३॥\n\nशास्त्री दोन मंत्री दोन । शस्त्री दोन तंत्री दोन ।\nएकमेकांपुढें श्वान । येतां गुरगुर रोकडी ॥४४॥\n\nतैसें झालें शेगांवांत । पाटील आणि देशमुखांत ।\nछत्तिसाचा आंकडा सत्य । झाला न होईल त्रेसष्टाचा ॥४५॥\n\nपुढें गोष्ट झाली ऐशी । कुकाजी झाले स्वर्गवासी ।\nपाहूनिया नातवंडासी । भीमातटीं पंढरींत ॥४६॥\n\nतेणें खंडूचें उद्विग्न मन । गेलें सहज होऊन ।\nतो म्हणे छत्र पूर्ण । माझें आज ढासळलें ॥४७॥\n\nज्या चुलत्याच्या जिवावरी । मी निर्भय होतों भूमिवरी ।\nतो आधार माझा श्रीहरी । कां रे नेलास काढून ? ॥४८॥\n\nऐशी संधि पाहून । बालंट आणायाकारण ।\nपाटलावरी सवड पूर्ण । मिळाली देशमुखमंडळीला ॥४९॥\n\nतो वृत्तान्त अष्टमांत । सांगेन श्रोते तुम्हांप्रत ।\nही जमेदारी खाण सत्य । आहे प्रत्यक्ष द्वेषाची ॥१५०॥\n\nहा दासगणूविरचित । गजाननविजयनामें ग्रंथ ।\nपरिसा श्रोते सावचित्त । कुतर्कातें सोडोनिया ॥१५१॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य सप्तमोऽध्यायः समाप्तः ॥",
  "adhyay_en": "Shri Ganeshayanamah! Jai to You Rama, Meghashyama, Sitapate, Dasharathe! You are the refuge to the saints. It was by Your blessings that the monkeys gained strength and defeated Ravana in Lanka. Your blessings always bring victory and fulfilment of desires. A favorite of the King, however incapable he may be, becomes lovable to the ministers. Am I suitable for such a favour? With this question, O Panduranga, I realise that my condition is most pitiable as I lack real knowledge and devotion. My mind is always unsteady, suspicious and full of desires. With all this, how can I expect to get your favor? Logically, it seems right, but O God, even the Puranas say that you have got a genuine liking for the sinners. It is no wonder if you liberate the pious ones. But real greatness lies in saving a sinner. Since there is nobody greater than you in this world, I invoke you to ignore my sins and bless me. O Narayana, accept this Dasganu who has surrendered at your feet and uphold your greatness.\n\nUnder the leadership of Khanderao Path, all the villagers actively participated in the function at Hanuman temple. These Patil people have an ancient heritage of wealth and landed property. Devotion to saints and sages has been their family tradition and now with the authority as village head, this worshipping is done with greater enthusiasm. Mahadaji Patil had two sons, Kadtaji and Kukaji. Kukaji, the younger, was a great devotee of Pandurang of Pandharpur. The family had the blessings of Shri Gomaji Maharaj of Nagzari. Kadtaji Patil had six sons and Kukaji had none. After the death of Kadtaji Patil, Kukaji did the bringing up of these six children as his own, and also brought great prosperity to the family. After Kukaji, Khandu Patil became the head of the family. He was a terror to the village and used his authority fearlessly. He had five brothers, Ganpat, Narayan, Maruti, Hari and Krishnaji. In addition to the authority of Patil, wielded by him, he possessed a lot of wealth too. All the brothers were fond of regular exercise, playing swords & sticks. Hari Patil liked wrestling. For name's sake the celebrations were for Lord Hanuman, but in fact everybody was interested in pleasing the Patil. The attitude of the Patil was rude and unreasonable which frequently resulted in quarrels and disputes in Shegaon. He abused everybody and did not spare even the saints. Patil, with his brothers, went to the temple of Lord Hanuman and started jesting at Shri Gajanan Maharaj by making bad puns on his name. One of them even challenged Maharaj to come out for wrestling and prove the greatness bestowed upon Him by the people. The brothers asked Shri Gajanan Maharaj to prove His greatness or get ready to receive beatings at their hands. Shri Gajanan Maharaj just laughed away their remarks and never got angry. Looking at all this rude behaviour of Patil brothers, Shri Bhaskara said, \"Maharaj let us go to Akoli, away from these insolent boys, corrupted by their strength, money and power\". Shri Gajanan Maharaj replied, \"Bhaskar, wait a bit. All these Patil brothers are my great devotees. They lack modesty, but observe them closely to know their affection for me.\n\nThey are just like my sons and have already received blessings from the other saints. Executive power generally is accompanied by rudeness. How can a tiger behave like a cow? Can fire ever be cold? A sword will be useless if it is soft. After some time this insolence will disappear as the muddy water of rainy seasons becomes clear in winter.\"\n\nOne day Hari Patil came to the temple and said to Shri Gajanan, \"Come on wrestle with me and I will defeat you, don't sit quietly chanting \"Gan Gan Ganat Bote\". All people praise you and I want to test that greatness of yours. If you defeat me in wrestling, I will give you a prize.\" Maharaj accepted the challenge and sat down saying, \"Come on, if you are really strong, come and pull me up.\" Hari Patil wrestled and applied all his strength, but could not move Shri Gajanan Maharaj even an inch. He used all his strength and the tricks of wrestling and all his body started perspiring, but could not move Shri Gajanan Maharaj at all. He realized that though Maharaj appeared thin and frail, His strength was like that of an immovable mountain and for that reason he, like an elephant, ignored all the teasing from others. Hari Patil felt himself like a jackal before an elephant or a barking dog before a tiger. Accepting the defeat he, who never bent before anybody, now decided to surrender and bow before Shri Gajanan Maharaj. Looking to his condition Shri Gajanan Maharaj said, \"Now, defeat me or give me the prize promised by you. Wrestling is the best of all manly sports. Shri Krishna and Balaram played wrestling in their childhood. Mushtik and Chanur, the great wrestlers and bodyguards of Kansa were killed by them. Good health is the best wealth, second is landed property and third is money. Shri Krishna, who was living on the banks of Yamuna, made all the boys of Gokul strong. I want you to do the same and make the boys of Shegaon strong. Shri Gajanan Maharaj said that this was the only prize he wanted. Hari shrewdly replied that it was possible only with His blessings. Since then Hari started behaving well with Shri Gajanan Maharaj . Looking at this, his other brothers started questioning his “cowardly” behavior. They said, \"We, being sons of Patils, the highest authority of the village, should not bow before such a naked man. This mad man is getting unnecessary popularity and we must take immediate steps to stop it in public interest. If we neglect our duty, people will go astray. It is our duty to caution the people in time. Hypocrites put on the garb of sages and innocent people are befooled. Gold has to stand an acid test to prove its genuineness. Incident of sugarcane showed saint Tukaram's control on His mind and Dnyaneshwar was accepted a saint only when he made a buffalo speak. As we should not respect anybody without\nproper test, Shri Gajanan Maharaj too should be put to test.\"\n\nSaying so, they came to the temple with a bundle of sugarcanes. Hari was quiet, but other brothers said to Shri Gajanan Maharaj , \"You fool! If you want to eat these sugarcanes, fulfill our condition: we shall beat you with these sugarcanes and if this beating does not raise marks on your body, then only we shall accept you as a yogi.\" Shri Gajanan Maharaj smiled and ignored their talk like one ignores children's prattle. Maruti said, \"He appears to be afraid of the sugarcane beating.\" Ganapati said, \"His silence implies acceptance to the beatings.\" Saying so, all the brothers rushed and started beating Shri Gajanan Maharaj with the sugarcanes. All people in the temple, except Bhaskar, started running away. Bhaskar appealed to them to stop beating Shri Gajanan Maharaj . He said, \"Please do not beat him. You are born in the Patil family and so should be kind to others. If you do not think him to be a great saint, then treat him as an innocent man and ignore him. Brave hunters always attack the tigers and never shoot at insects. Hanuman attacked and burnt Ravana's Lanka and did not hurt poor people.\" The boys replied, \"People of this village treat him as a great saint, and therefore, we want to test his greatness, so you keep away.\" So saying the boys continued beating Shri Gajanan Maharaj with sugarcanes like farmers beating grain bunches for taking out the grain. Shri Gajanan Maharaj kept smiling and did not reply. The beating did not raise a single mark on His body. Looking at this fact the boys got afraid and bowed before Shri Gajanan Maharaj saying that He was a real yogi. Shri Gajanan Maharaj said, \"O boys, your hands must be aching by beating me, and so to refresh you I will give you sugarcane juice.\" Saying so he took sugarcanes one by one and with his hands squeezed the juice from the sugarcanes and gave it to them to drink. Thus Shri Gajanan Maharaj squeezed juice out of sugarcanes without any machine. The boys were very happy. People said that this was possible due to the yogic strength of Shri Gajanan Maharaj . By this miracle Shri Gajanan Maharaj conveyed that if we want to make our nation strong, we must learn yoga. The boys prostrated before Shri Gajanan Maharaj and went away. They told the whole story to Khandu Patil saying that Shri Gajanan is really a God in Shegaon. He was surprised and started going to Shri Gajanan Maharaj , but his rough way of speaking with Shri Gajanan Maharaj did not change. He used to call Shri Gajanan Maharaj as Ganya or Gajya. This type of addressing a person in a singular fashion occurs in two cases. First, when there is intimate love involved as is between a mother and child and second, when a person speaks to his servants or poor people.\n\nPatil is accustomed to speak in a singular manner as all the people in the village are his subjects. However, in his heart he had great respect and love for Shri Gajanan Maharaj . It was just like a coconut that has a hard and rough surface, but sweet and tasty fennel.\n\nOnce Kukaji called Khandu Patil and said, “You always say that Shri Gajanan Maharaj is a great saint, then why are you dumb before him? You have no children and since I am getting old, I would very much like to see a grandchild. You should go and request Him to bless you with a child; if he is a real saint he will fulfil our desire.” Thereupon Khandu Patil went to the Lord Maruti temple and said to Shri Gajanan Maharaj , \"O Ganya, my uncle has grown old and desires to see me with a child. People call you a saint, able to fulfil the desires of His devotees, and I wish you to prove it by giving me a child.\" Maharaj said, \"It is good that you have begged for something from me. You have got power, money and believe in your personal efforts, then why are you asking me for this favour? You behave like power or money can give you anything, then why not get a child by your own efforts? You have got a lot of land, money, mills and shops and nobody disobeys you, then why don't you order Brahma to give you a child? Khandu said, \"This is something beyond human efforts. Crops need water for their growth, but bringing rains is not in the hands of human beings. That is why during famine lands lie dry. But once the rains come, human efforts prove fruitful. Same is the case with me.\" At this, Swamiji smiled and said, \"You have now begged for a child; since it is a begging, I bless that you will get a son. It is not entirely in my hands to bless you thus, but I will request the Almighty to fulfil your desire. In return, I ask you to feed mango juice to Brahmins every year and name the son Bhikya, as a token of your gratitude.” Khandu Patil accepted these conditions, went home and told about this conversation to his uncle. Kukaji was very happy. After some days Swamiji's blessings proved true and Khandu Patil got a son. He was very happy and Kukaji’s happiness knew no bounds. Khandu Patil distributed jaggery and wheat to the poor and sweets to the children of Shegaon. The child was rightly named Bhikya who, like a moon, went on growing. Khandu Patil, as promised, fed Brahmins with mango juice and continued this practice throughout his life; his descendants still continue this practice. The child, by the grace of Shri Gajanan Maharaj, started crawling in the house of Khandu Patil.\n\nThe happiness of the Patils made the Deshmukhs unhappy. Shegaon was a divided village for a long time; there were two rival groups in Shegaon: one of the Patils and the other of the Deshmukhs. They were always searching for an opportunity to destroy each other. Two Pundits, two ministers, two fighters, two mechanics and two dogs when face-to-face, always fight. Same was the case with Patils and Deshmukhs. After seeing his grandchild, Kukaji died at Pandharpur on the bank of the river Bhima; Khandu Patil was sad to have lost his protector. Looking at Khandu Patil's state of mind, Deshmukh exploited the opportunity to put Patil into trouble, the details of which will be narrated in the next chapter. \n\n\"SHUBHAM BHAVATU\"\nHere ends Chapter Seven",
  "youtube_video_id": "XeuBu5w_znU"
}