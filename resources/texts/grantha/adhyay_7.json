{
  "title_mr": "अध्याय ७",
  "title_en": "Adhyay 7",
  "adhyay_mr": "॥ श्रीगणेशाय नमः ॥\n\nजय जयाजी राघवा रामा । जय जयाजी मेघःश्यामा ।\nसंतजनांच्या विश्रामा । सीतापते दाशरथे ॥१॥\n\nतुझ्या कृपेनें वानर । बलिष्ठ झाले भूमीवर ।\nज्यांनीं रावणाचा चक्काचूर । केला देवा लंकेवरी ॥२॥\n\nतुझी कृपा झाल्या पाही । तो सर्वदा होतो विजयी ।\nजें जें इच्छील तें तें नेई । काम आपलें तडीला ॥३॥\n\nभूपतीचा वशीला । ज्यातें देवा ! लाधला ।\nतो वंद्य होतो दिवाणाला । नीच कितीही असला जरी ॥४॥\n\nऐशा अमोघ कृपेला । होईन कां मी योग्य भला ।\nयाचा जों मीं विचार केला । तों ऐसें आलें कळोन ॥५॥\n\nनाहीं ज्ञान नाहीं भक्ति । खरीखुरी हे श्रीपती ।\nऐसी आहे माझी स्थिति । शोचनीय पांडुरंगा ॥६॥\n\nमन सदा आशाळभूत । तें ना कदा स्थिर होत ।\nनाना विकल्प मनांत । येऊं लागती वरच्यावरी ॥७॥\n\nमग ऐशा पातक्याला । केवि लाधावा वशीला ।\nतुझा सांग जगत्पाला । हें व्यावहारिक म्हणणें असे ॥८॥\n\nतुला आवडी पातक्याची । मनापासून आहे साची ।\nऐसी साक्ष पुराणाची । आहे कीं दीनबंधो ॥९॥\n\nपुण्यवानाचें तारण । केल्या न कांहीं नवल जाण ।\nजो पातक्यालागून । उद्धरीतसे तोच मोठा ॥१०॥\n\nया जगतीं तुझ्याहून । मोठा नाहीं कोणी आन ।\nदेवा मम पातकालागून । किमपि आतां पाहूं नको ॥११॥\n\nरक्षी आपला मोठेपणा । मज सांभाळी नारायणा ।\nदासगणू शरण चरणा । आतां उपेक्षा करुं नका ॥१२॥\n\nहा मारुतीचा उत्सव । करीत होता अवघा गांव ।\nयाचा पुढारी खंडेराव । पाटील गणेशकुळीचा ॥१३॥\n\nहें पाटीलघराणें जाण । आहे अति पुरातन ।\nघरचें धन कनकसंपन्न । पसारा थोर शेतीचा ॥१४॥\n\nपूर्वीपासून यांच्या घरीं । संत-सेवा होती खरी ।\nआली भाग्यें जमेदारी । मग काय विचारितां ? ॥१५॥\n\nमहादाजी पाटलास । दोन मुलगे औरस ।\nथोरल्या त्या पुत्रास । नांव असे कडताजी ॥१६॥\n\nकुकाजी तो धाकटा । पंढरीचा भक्त निका ।\nगोमाजीचा उपदेश देखा । होता या घराण्यातें ॥१७॥\n\nपाटील कडताजी कारण । मुलगे होते सहाजण ।\nकुकाजी नुसता भाग्यवान । पुत्र नव्हता त्याचे कुशीं ॥१८॥\n\nकडताजी पावतां मरण । साही मुलांचें संगोपन ।\nकुकाजीनें केलें जाण । जन्मदात्या बापापरी ॥१९॥\n\nकुकाजीच्या अमदानींत । भरभराट झाली बहुत ।\nअष्टसिद्धि सदनांत । वाटे नांदूं लागल्या ॥२०॥\n\nपाटील कुकाजीनंतर । खंडू करी कारभार ।\nयाच्या पुढें साचार । कांहीं न चाले कोणाचें ॥२१॥\n\nया खंडू पाटलाप्रती । पांच बंधु निश्चिती ।\nगणपती नारायण मारुती । हरी आणि कृष्णाजी ॥२२॥\n\nआधींच पाटील जमेदार । सत्ता हातीं साचार ।\nपैशाचा तो निघे धूर । जयाचिया सदनामध्यें ॥२३॥\n\nबंधु सारे तालीम करिती । दांडपट्टे खेळती ।\nकुस्तीचा तो षोक अती । होता हरी पाटलास ॥२४॥\n\nउत्सव नांवास मारुतीचा । तरी जयजयकार पाटलाचा ।\nम्हणतील तो शब्द त्यांचा । झेलणें भाग रयतेला ॥२५॥\n\nनेहमीं कटकटी मारामार्\u200Dया । शेगांवांत होती खर्\u200Dया ।\nपाटील एक्या मापीं सार्\u200Dया । लोकांप्रती मोजितसे ॥२६॥\n\nहा सज्जन साधुसंत । हें न ज्यांच्या मनीं येत ।\nवाटेल त्या बोलती सत्य । अद्वातद्वा यथामती ॥२७॥\n\nअसो पाटीलबंधूंनीं । राउळांत येऊनी ।\nमहाराजातें हेटाळणी । करण्याचें तें सुरुं केलें ॥२८॥\n\nकोणी म्हणावें पिश्यागण्या । खातोस का ताककण्या ? ।\nऐशा गोष्टी अति उण्या । त्यांनीं कराव्या समर्थासी ॥२९॥\n\nकोणी म्हणावें खेळ कुस्ती । आम्हांसवें निश्चिती ।\nतुला लोक बोलती । योगयोगेश्वर म्हणोन ॥३०॥\n\nत्याचें दाव प्रत्यंतर । ना तरी आम्ही देऊं मार ।\nयाचा करी विचार । बर्\u200Dया बोलानें येधवां ॥३१॥\n\nत्यांचे बोल ऐकावें । समर्थांनीं न उत्तर द्यावें ।\nअवघें हंसण्यावारी न्यावें । कोप न धरावा यत्किंचित्\u200C ॥३२॥\n\nऐसा उर्मट प्रकार । मंदिरीं चाले निरंतर ।\nम्हणून पाटील भास्कर । समर्थासी ऐसें वदला ॥३३॥\n\nनका महाराज येथें राहूं । चला आकोलीं ग्रामा जाऊं ।\nहीं पाटील पोरें माजलीं बहु । यांचा नको संबंध ॥३४॥\n\nहे शक्तीनें माजलें । लक्ष्मीनें धुंद झाले ।\nसत्तेपुढें कांहीं न चाले । येथें यांची पाटीलकी ॥३५॥\n\nगजानन बोलले त्यावरी । भास्करा थोडा दम धरी ।\nही पाटील मंडळी सारी । आहेत माझे परम भक्त ॥३६॥\n\nमात्र विनयाप्रती थारा । यांच्यापाशीं नाहीं जरा ।\nशोधुनि पहा अंतरा । त्यांच्या म्हणजे कळेल तुज ॥३७॥\n\nहीं पोरें पाटलाचीं । माझीं लेंकरें आहेत साचीं ।\nकृपा आहे संतांची । यांच्या कुळावर भास्करा ॥३८॥\n\nजमेदारा उर्मटपण । हेंच आहे भूषण ।\nकाय वाघाचें तें वजन । असावें सांग गाईपरी ? ॥३९॥\n\nतलवारीला मऊपणा । मुळीं उपयोगी नाहीं जाणा ।\nअग्नीनें तो थंडपणा । सांग धरावा कवण्या रीती ? ॥४०॥\n\nगेल्यावरी कांहीं काळ । हा उर्मटपणा जाईल ।\nपावसाळ्याचें गढूळ जल । हिंवाळ्यांत निवळ होई ॥४१॥\n\nएके दिवशीं पाटील हरी । आला मारुतीच्या मंदिरीं ।\nमहाराजाला धरुन करीं । म्हणे कुस्ती करी माझ्यासवें ॥४२॥\n\nतुला कुस्तींत करीन चीत । चाल जाऊं तालमींत ।\nउगे न बैसे ऐसें म्हणत । गण गण गणांत बोते ॥४३॥\n\nतुझें प्रस्थ माजलें बहु । तें खरें खोटें आज पाहूं ।\nमला पाडसी तरी देऊं । तुला मोठें बक्षीस ॥४४॥\n\nतें समर्था मानवलें । दोघें तालमीमध्यें गेले ।\nसमर्थांनीं कौतुक केलें । तें आतां परियेसा ॥४५॥\n\nखालीं बसले गजानन । उठीव आतां मजलागून ।\nअसलास जरी पैलवान । तरी साच करशील हें ॥४६॥\n\nहरी पाटील उठवावया । लागला यत्\u200Dन करावया ।\nपरी ते अवघे गेले वायां । हालेनात समर्थ मुळीं ॥४७॥\n\nघामाघूम तनु झाली । शक्तीची ती कमाल केली ।\nपेच झाले निर्बळी । समर्थांसी झुंजतां ॥४८॥\n\nहरी म्हणे मनांत । हा केवढा तरी सशक्त ? ।\nअचल ऐसा पर्वत । याच्यापुढें येईल उणा ॥४९॥\n\nहा किडकिडीत दिसतो जरी । शक्ति याची गजापरी ।\nखोडया आमुच्या नानापरी । आजवरी यानें सहन केल्या ॥५०॥\n\nत्याचें हेंच कारण । हा गजापरी बलवान ।\nआम्ही जंबुकासमान । म्हणून नाहीं रागावला ॥५१॥\n\nजंबुकाच्या चेष्टेला । गजपती न मानी भला ।\nश्वानाचिया भुंकण्याला । व्याघ्र दे ना किंमत ॥५२॥\n\nकांहीं असो याच्या पायीं । आतां ठेवणें आली डोई ।\nआजपर्यंत मी नाहीं । कवणासीही नमन केलें ॥५३॥\n\nसमर्थ म्हणाले हरीला । आतां बक्षिस द्या आम्हांला ।\nना तरी चीत मजला । तुवां करावें कुस्तींत ॥५४॥\n\nकुस्ती हा मर्दानी । षोक श्रेष्ठ सर्वांहुनी ।\nकृष्ण बलरामें बालपणीं । ऐशाच कुस्त्या केल्या रे ! ॥५५॥\n\nमुष्टिक आणि चाणूर । मल्लविद्येनें परमेश्वर ।\nवधिता झाला साचार । जे देहरक्षक कंसाचे॥५६॥\n\nपहिली संपत्ति शरीर । दुअरें तें घरदार ।\nतिसरीचा तो प्रकार । आहे धनमानाचा ॥५७॥\n\nतुझ्याप्रमाणें पूतनारी । पाटील होता यमुनातीरीं ।\nगोकुळींचीं पोरें सारीं । त्यानें केलीं सशक्त ॥५८॥\n\nतैसें तुवां करावें । शरीरबला वाढवावें ।\nना तरी हें सोडावें । पाटील नांव आपुलें ॥५९॥\n\nहेंच बक्षीस द्यावें मज । ना तरी कुस्ती करी आज ।\nयेणें रिती उतरला माज । समर्थांनीं हरीचा ॥६०॥\n\nहरी म्हणे समर्थांस । आपुली कृपा असल्यास ।\nशेगांवच्या लेंकरांस । सशक्त करितां येईल कीं ॥६१॥\n\nऐसें धूर्तपणाचें बोलणें । केलें पाटील हरीनें ।\nजे मुळांत असती शहाणे । त्यांना शाळा नको कीं ॥६२॥\n\nअसो त्या दिवसापासून । हरीने दिलें सोडून ।\nअद्वातद्वा भाषण । करणें पुण्यपुरुषाशीं ॥६३॥\n\nही पाहोनि त्याची कृति । इतर बंधु बोलती ।\nहरी तूं त्या जोगडयाप्रति । कां भितोसी कळेना ॥६४॥\n\nआपण पाटलाचे कुमार । या गांवींचे जमेदार ।\nतें तूंच कां रे ठेविशी शिर । पदीं त्या नागव्याच्या ॥६५॥\n\nत्या पिशाचें थोतांड । गांवीं माजलें उदंड ।\nत्याचा पाहिजे काढिला दांड । लोकां सावध करावया ॥६६॥\n\nऐसें न जरी आपण केलें । तरी लोक अवघे होतील खुळे ।\nपाटलाचें कर्तव्य भलें । गांवा हुशार करण्याचें ॥६७॥\n\nमैंद साधूचे वेष घेती । वेडयावांकडया कृत्या करिती ।\nबाया बापडया भोंदिती । याचा करी विचार ॥६८॥\n\nसोन्या कस लाविल्याविना । न कळे रे सोनेपणा ।\nतुकारामाचा शांतपणा । कळून आला उंसानें ॥६९॥\n\nज्ञानेश तेव्हां साधु कळला । जेव्हां रेडा बोलला ।\nपरीक्षेविण कवणाला । अस्थानीं मान देऊं नये ॥७०॥\n\nचाल परीक्षा तयाची । आज आपण करुं साची ।\nमोळी घेऊन ऊंसाची । मंदिरांत पातले ॥७१॥\n\nहरी न कांहीं बोलला । इतरांनीं प्रश्न केला ।\nअरे पिशा या ऊंसाला । खातोस कां तूं सांग हें ? ॥७२॥\n\nजरी ऊंस खाण्याची । इच्छा असेल तुला साची ।\nतरी एक अट आमुची । आहे ती तूं मान्य करी ॥७३॥\n\nआम्ही ऊंसाचे करुं प्रहार । तुझ्या येधवां अंगावर ।\nत्याचे वळ ना उठले जर । तरीच योगी मानूं तुला ॥७४॥\n\nऐसें भाषण ऐकिलें । महाराज कांहीं न बोलले ।\nलेंकरांचे बालिश चाळे । मनीं न आणी सुज्ञ कदा ॥७५॥\n\nमारुती म्हणाला त्यावर । अरे हा भ्याला साचार ।\nऊंसाचा तो खाण्या मार । हा कांहीं तयार नसे ॥७६॥\n\nमग म्हणाला गणपती । अरे मौन हीच संमती ।\nत्यानें दिधली आपणाप्रति । आतां काय पहातां ? ॥७७॥\n\nतें दोघां तिघां मानवलें । ऊंस करीं घेतले ।\nसमर्थांसी मारण्या भले । आले चढून अंगावर ॥७८॥\n\nतें पाहतां नारीनर । मंदिरीं जे होते इतर ।\nते पळूं लागले भराभर । भास्कर तेवढा जवळ असे ॥७९॥\n\nभास्कर म्हणे पोरांसी । नका मारुं समर्थांसी ।\nया ऊंसानें आज दिवशीं । हें कांहीं बरें नव्हे ॥८०॥\n\nतुमचा पाटील-कुळांत । जन्म झाला आहे सत्य ।\nतुमचें असावें दयाभूत । अंतःकरण दीनांविषयीं ॥८१॥\n\nहे महासाधु तुम्हांसी । जरी न वाटतील मानसीं ।\nतरी हीन दीन लेखून यासी । द्यावें सोडून हेंच बरें ॥८२॥\n\nअरे शूर जे का शिकारी । ते चाल करिती वाघावरी ।\nउगीच बंदूक घेऊनि करीं । न मारिती नाकतोडा ॥८३॥\n\nमारुतीनें जाळिली । रावणाची लंका भली ।\nउगीच नाहीं चाल केली । झोंपडया पाहून दुबळ्यांच्या ॥८४॥\n\nयावरी म्हणती पोरें । तुमचें भाषण ऐकिलें सारें ।\nगांवींचे लोक अत्यादरें । योगयोगेश्वर म्हणती या ॥८५॥\n\nम्हणून त्याचा पहाया योग । येथें आलों आम्ही चांग ।\nयांत न घ्यावा तुम्ही भाग । पहा मौज दुरुनी ॥८६॥\n\nऊंस घेऊन हातांत । मारुं लागले समर्थांप्रत ।\nजैशा का झोडितात । ओंब्या शेतीं कृषीवल ॥८७॥\n\nपरि न महाराज डगमगले । मुलां पाहून हंसत बसले ।\nकोठेंही ना उमटले । वळ त्यांच्या अंगावर ॥८८॥\n\nतें पहातां पोरें भ्यालीं । चरणीं त्यांच्या लागलीं ।\nम्हणती खराच आहे बली । हा योगयोगेश्वर ॥८९॥\n\nमहाराज म्हणती पोरांला । मुलांनो ! तुमच्या करांला ।\nअसेल अती त्रास झाला । मारण्यानें मजलागीं ॥९०॥\n\nत्या श्रमाचा करण्या नास । काढून देतों इक्षुरस ।\nतुम्हांलागीं प्यावयास । या बसा माझ्यापुढें ॥९१॥\n\nऐसें म्हणून घेतला । एक ऊंस करीं भला ।\nहातानेंच पिळून त्याला । रस काढिला पात्रामध्यें ॥९२॥\n\nत्या ऊंसांची अवघी मोळी । समर्थांनीं पहा पिळिली ।\nआणि प्यायाकारणें दिली। रस नव्हाळी पोरांस ॥९३॥\n\nश्रीगजानन पुण्य पुरुष । चरकावांचून काढिला रस ।\nतें पाहातां बालकांस । अति आनंद जाहला ॥९४॥\n\nलोक म्हणती ही योगशक्ति । दंतकथा मुळीं नसती ।\nयोगें जी का प्राप्त होती । त्या शक्तीला च्युति नसे ॥९५॥\n\nपौष्टिक पदार्थें शक्ति येते । परी न ऐशी कायम टिकते ।\nसशक्त आपुल्या राष्ट्रातें । करणें असल्या योग शिका ॥९६॥\n\nहेंच तत्त्व सुचवावयासी । त्या पाटील अर्भकांशीं ।\nकरें काढून रसाशीं । दाविते झाले श्रोते हो ॥९७॥\n\nसमर्थांसी वंदून । गेलीं पोरें निघून ।\nखंडू पाटलाकारण । वर्तमान श्रुत केलें ॥९८॥\n\nदादा आपुल्या गांवांत । गजानन ईश्वर साक्षात्\u200C ।\nत्याचा आज आम्हांप्रत । आला आहे प्रत्यय ॥९९॥\n\nऐसें म्हणून कथिली सारी । हकीकत त्याला खरी ।\nती ऐकतां अंतरीं । खंडू पाटील चकित झाला ॥१००॥\n\nमग तोही दर्शनाला । समर्थांच्या येऊं लागला ।\nपरी मार्दव वाणीला । मुळीं नव्हतें यत्किंचित्\u200C ॥१॥\n\nगण्या, गजा ऐसें म्हणे । पाटील समर्थाकारणें ।\nअरे तुरे हें बोलणें । होतें दोन ठिकाणीं ॥२॥\n\nप्रेम आत्यंतिक जें काई । तेथें ऐसें घडून येई ।\nआई लेंकरांमाजी होई । भाषण अरेतुरेचें ॥३॥\n\nहा एक प्रकार झाला । आतां दुसरा राहिला ।\nतोही सांगतों ऐका भला । सावधान चित्तानें ॥४॥\n\nनोकर चाकर हीन दीन । यांच्या सवें जें भाषण ।\nकरिती संभावित जन । तेंही एकेरी स्वरुपाचें ॥५॥\n\nअरे तुरे म्हणण्याची । संवय पाटला पडे साची ।\nकां कीं रयत गांवचीं । लेकरें त्याचीं निःसंशय ॥६॥\n\nश्रोते याच संवयीनें । खंडू पाटील गण्या म्हणे ।\nश्रीसमर्थांकारणें । कांहीं न दुसरें कारण ॥७॥\n\nगण्या गण्या म्हणे वाणी । परी प्रेम उपजे अंतःकरणीं ।\nपहा नारळालागुनी । वर करवंटीं खोबरें आंत ॥८॥\n\nयाच न्यायें तयाचा । परिपाठ होता बोलण्याचा ।\nवृद्धापकाळ कुकाजीचा । झाला म्हणून कारभार करी ॥९॥\n\nकुकाजी तो एके दिवशीं । बोलतां झाला खंडूशीं ।\nतूं जातोस प्रतिदिवशीं । महाराजांच्या दर्शना ॥११०॥\n\nसांगतोस मला साक्षात्कारी । गजानन एक भूमीवरी ।\nमग का रे तुझी वैखरी । मुग्ध होते त्याच्या पुढें ॥११॥\n\nतुला नाहीं पोरबाळ । माझा झाला वृधापकाळ ।\nनातवंडाचे बोल खेळ । पाहूं दे मज डोळ्यानें ॥१२॥\n\nआज विनंती करी त्यांना । स्वामी समर्थ गजानना ।\nम्हणावें त्या करुन करुणा । पोर एखादें द्या मज ॥१३॥\n\nतो खरा साधु असल्या सत्य । पुरतील तुझे मनोरथ ।\nआणि माझाही अवघा हेत । तडीस जाईल त्यायोगें ॥१४॥\n\nसाधु पुरुषा अशक्य कांहीं । जगत्रयीं या उरलें नाहीं ।\nसंतलाभाचा करुन घेई । कांहीं आपणां उपयोग ॥१५॥\n\nतें खंडूतें मानवलें । एके दिवशीं बोलणें केलें ।\nमारुतीच्या मंदिरीं भलें । तें ऐका येणें रितीं ॥१६॥\n\nअरे गण्या माझा चुलता । वृद्ध झाला आहे आतां ।\nइच्छा उपजली त्याच्या चित्ता । नातवंड तें पाहण्याची ॥१७॥\n\nतुला लोक साधु म्हणती । दर्शन केल्या तुजप्रती ।\nइच्छा मनींच्या पूर्ण होती । ऐसें लोक सांगतात ॥१८॥\n\nत्याचें दावी प्रत्यंतर । उगा नको करुं उशीर ।\nतुझ्या पायीं ज्याचें शिर । तो कां रहावा निपुत्रिक ? ॥१९॥\n\nऐसें भाषण ऐकिलें । महाराज त्याशीं बोलले ।\nआज हें उत्तम घडून आलें । त्वां याचना केली आम्हां ॥१२०॥\n\nसत्ता धन तुझ्या हातीं । तूं प्रयत्\u200Dनवादी असशी निगुती ।\nमग विनंती आम्हांप्रति । कां करितोस कळेना ? ॥२१॥\n\nधन आणि बलापुढें । अवघेंच म्हणशी बापुडें ।\nमग कां रे हें न घडे । साह्यें धनबालच्या ॥२२॥\n\nतुझी भव्य आहे शेती । गिरण्या दुकानें पेढया अती ।\nतुझें न कोणी मोडती । जन शब्द या वर्\u200Dहाडांत ॥२३॥\n\nमग त्या ब्रह्मदेवाला । कां न आज्ञा करिशी भला ? ।\nआपणां पुत्र द्यावयाला । हेंच कोडें पडलें मज ॥२४॥\n\nखंडू करी भाषण । ही गोष्ट ना यत्\u200Dनाधीन ।\nपिकें पाण्यापासून । येती जरी जगामध्यें ॥२५॥\n\nतरी पाडणें पाणी । मानवाच्या न करी जाणी ।\nदुष्काळांत जमिनी । पडती उताण्या ख्यात हें ॥२६॥\n\nमात्र पाणी पडल्यावर । कर्तृत्व आपुलें चालवी नर ।\nतैसाच हाही प्रकार । तेथें न गती मानवाची ॥२७॥\n\nखंडू पाडील ऐसें बोलतां । हंसूं आलें समर्था ।\nतूं केलीस याचना आतां । मजकारणें पोराची ॥२८॥\n\nयाचना म्हणजे मागणें भीक । हें तूं आज केलें देख ।\nतुला होईल बालक । भिक्या नांव ठेव त्याचें ॥२९॥\n\nपुत्र देणें माझ्या करीं । सर्वतोपरी नाहीं जरी ।\nपरी मी विनंती करीन खरी । तुझ्यासाठीं परमेश्वरा ॥१३०॥\n\nतो ऐकेल माझी भीड । त्याला न हें कांहीं जड ।\nतूं घरचा आहेस धड । रस आंब्याचा द्विजां घाली ॥३१॥\n\nहें मम मानी प्रमाण वचन । पुत्र होईल तुजकारण ।\nआम्ररसाचें भोजन । दरसाल घाली ब्राह्मणां ॥३२॥\n\nहें खंडुनें ऐकिलें । घरीं येऊन सांगितलें ।\nकुकाजीसी निवेदिलें । मंदिरींचें वर्तमान ॥३३॥\n\nहें ऐकतां कुकाजीस । आनंद झाला बहुवस ।\nतो कांहीं लोटतां दिवस । समर्थ वचन झालें खरें ॥३४॥\n\nकांता खंडू पाटलाची । गंगाबाई नांवाची ।\nगर्भिणी झाली साची । नवमास पूर्ण झाले ॥३५॥\n\nतिजलागीं पुत्र झाला । खंडू पाटील आनंदला ।\nकुकाजीच्या हर्षाला । पारावार कांहीं नसे ॥३६॥\n\nत्यानें दह्र्म केला बहू । गरीबां दिले गूळ गहूं ।\nपेढे-बर्फीचा दिला खाऊ । गांवांतील अर्भकांना ॥३७॥\n\nथाटांत झालें बारसें । भिकू नांव ठेविलेंसें ।\nपुढें बाळ वाढला असे । शुक्लपक्षीच्या इंदूपरी ॥३८॥\n\nआम्ररसाचें भोजन । दिलें ब्राह्मणांकारण ।\nतो सांप्रदाय अजून । शेगांवांत चालत असे ॥३९॥\n\nपुण्यपुरुषाची वैखरी । कोठून होईल असत्य तरी ।\nपाटलाच्या ओसरीवरी । बाळ रांगूं लागला ॥१४०॥\n\nहा बोलबाला पाटलाचा । देशमुखां पटला न साचा ।\nशेगांव हा दुफळीचा । गांव पहिल्यापासून ॥४१॥\n\nएक फळी देशमुखांची । एक फळी पाटलांची ।\nअंतःकरणें एकमेकांचीं । मुळीं होतीं अशुद्ध ॥४२॥\n\nप्रत्येक आपुल्या डावांत । एकमेकांचा करण्या घात ।\nसदा इच्छिती मनांत । लेश नसे प्रेमाचा ॥४३॥\n\nशास्त्री दोन मंत्री दोन । शस्त्री दोन तंत्री दोन ।\nएकमेकांपुढें श्वान । येतां गुरगुर रोकडी ॥४४॥\n\nतैसें झालें शेगांवांत । पाटील आणि देशमुखांत ।\nछत्तिसाचा आंकडा सत्य । झाला न होईल त्रेसष्टाचा ॥४५॥\n\nपुढें गोष्ट झाली ऐशी । कुकाजी झाले स्वर्गवासी ।\nपाहूनिया नातवंडासी । भीमातटीं पंढरींत ॥४६॥\n\nतेणें खंडूचें उद्विग्न मन । गेलें सहज होऊन ।\nतो म्हणे छत्र पूर्ण । माझें आज ढासळलें ॥४७॥\n\nज्या चुलत्याच्या जिवावरी । मी निर्भय होतों भूमिवरी ।\nतो आधार माझा श्रीहरी । कां रे नेलास काढून ? ॥४८॥\n\nऐशी संधि पाहून । बालंट आणायाकारण ।\nपाटलावरी सवड पूर्ण । मिळाली देशमुखमंडळीला ॥४९॥\n\nतो वृत्तान्त अष्टमांत । सांगेन श्रोते तुम्हांप्रत ।\nही जमेदारी खाण सत्य । आहे प्रत्यक्ष द्वेषाची ॥१५०॥\n\nहा दासगणूविरचित । गजाननविजयनामें ग्रंथ ।\nपरिसा श्रोते सावचित्त । कुतर्कातें सोडोनिया ॥१५१॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य सप्तमोऽध्यायः समाप्तः ॥",
  "adhyay_en": "॥ श्रीगणेशाय नमः ॥\n\nजय जयाजी राघवा रामा । जय जयाजी मेघःश्यामा ।\nसंतजनांच्या विश्रामा । सीतापते दाशरथे ॥१॥\n\nतुझ्या कृपेनें वानर । बलिष्ठ झाले भूमीवर ।\nज्यांनीं रावणाचा चक्काचूर । केला देवा लंकेवरी ॥२॥\n\nतुझी कृपा झाल्या पाही । तो सर्वदा होतो विजयी ।\nजें जें इच्छील तें तें नेई । काम आपलें तडीला ॥३॥\n\nभूपतीचा वशीला । ज्यातें देवा ! लाधला ।\nतो वंद्य होतो दिवाणाला । नीच कितीही असला जरी ॥४॥\n\nऐशा अमोघ कृपेला । होईन कां मी योग्य भला ।\nयाचा जों मीं विचार केला । तों ऐसें आलें कळोन ॥५॥\n\nनाहीं ज्ञान नाहीं भक्ति । खरीखुरी हे श्रीपती ।\nऐसी आहे माझी स्थिति । शोचनीय पांडुरंगा ॥६॥\n\nमन सदा आशाळभूत । तें ना कदा स्थिर होत ।\nनाना विकल्प मनांत । येऊं लागती वरच्यावरी ॥७॥\n\nमग ऐशा पातक्याला । केवि लाधावा वशीला ।\nतुझा सांग जगत्पाला । हें व्यावहारिक म्हणणें असे ॥८॥\n\nतुला आवडी पातक्याची । मनापासून आहे साची ।\nऐसी साक्ष पुराणाची । आहे कीं दीनबंधो ॥९॥\n\nपुण्यवानाचें तारण । केल्या न कांहीं नवल जाण ।\nजो पातक्यालागून । उद्धरीतसे तोच मोठा ॥१०॥\n\nया जगतीं तुझ्याहून । मोठा नाहीं कोणी आन ।\nदेवा मम पातकालागून । किमपि आतां पाहूं नको ॥११॥\n\nरक्षी आपला मोठेपणा । मज सांभाळी नारायणा ।\nदासगणू शरण चरणा । आतां उपेक्षा करुं नका ॥१२॥\n\nहा मारुतीचा उत्सव । करीत होता अवघा गांव ।\nयाचा पुढारी खंडेराव । पाटील गणेशकुळीचा ॥१३॥\n\nहें पाटीलघराणें जाण । आहे अति पुरातन ।\nघरचें धन कनकसंपन्न । पसारा थोर शेतीचा ॥१४॥\n\nपूर्वीपासून यांच्या घरीं । संत-सेवा होती खरी ।\nआली भाग्यें जमेदारी । मग काय विचारितां ? ॥१५॥\n\nमहादाजी पाटलास । दोन मुलगे औरस ।\nथोरल्या त्या पुत्रास । नांव असे कडताजी ॥१६॥\n\nकुकाजी तो धाकटा । पंढरीचा भक्त निका ।\nगोमाजीचा उपदेश देखा । होता या घराण्यातें ॥१७॥\n\nपाटील कडताजी कारण । मुलगे होते सहाजण ।\nकुकाजी नुसता भाग्यवान । पुत्र नव्हता त्याचे कुशीं ॥१८॥\n\nकडताजी पावतां मरण । साही मुलांचें संगोपन ।\nकुकाजीनें केलें जाण । जन्मदात्या बापापरी ॥१९॥\n\nकुकाजीच्या अमदानींत । भरभराट झाली बहुत ।\nअष्टसिद्धि सदनांत । वाटे नांदूं लागल्या ॥२०॥\n\nपाटील कुकाजीनंतर । खंडू करी कारभार ।\nयाच्या पुढें साचार । कांहीं न चाले कोणाचें ॥२१॥\n\nया खंडू पाटलाप्रती । पांच बंधु निश्चिती ।\nगणपती नारायण मारुती । हरी आणि कृष्णाजी ॥२२॥\n\nआधींच पाटील जमेदार । सत्ता हातीं साचार ।\nपैशाचा तो निघे धूर । जयाचिया सदनामध्यें ॥२३॥\n\nबंधु सारे तालीम करिती । दांडपट्टे खेळती ।\nकुस्तीचा तो षोक अती । होता हरी पाटलास ॥२४॥\n\nउत्सव नांवास मारुतीचा । तरी जयजयकार पाटलाचा ।\nम्हणतील तो शब्द त्यांचा । झेलणें भाग रयतेला ॥२५॥\n\nनेहमीं कटकटी मारामार्\u200Dया । शेगांवांत होती खर्\u200Dया ।\nपाटील एक्या मापीं सार्\u200Dया । लोकांप्रती मोजितसे ॥२६॥\n\nहा सज्जन साधुसंत । हें न ज्यांच्या मनीं येत ।\nवाटेल त्या बोलती सत्य । अद्वातद्वा यथामती ॥२७॥\n\nअसो पाटीलबंधूंनीं । राउळांत येऊनी ।\nमहाराजातें हेटाळणी । करण्याचें तें सुरुं केलें ॥२८॥\n\nकोणी म्हणावें पिश्यागण्या । खातोस का ताककण्या ? ।\nऐशा गोष्टी अति उण्या । त्यांनीं कराव्या समर्थासी ॥२९॥\n\nकोणी म्हणावें खेळ कुस्ती । आम्हांसवें निश्चिती ।\nतुला लोक बोलती । योगयोगेश्वर म्हणोन ॥३०॥\n\nत्याचें दाव प्रत्यंतर । ना तरी आम्ही देऊं मार ।\nयाचा करी विचार । बर्\u200Dया बोलानें येधवां ॥३१॥\n\nत्यांचे बोल ऐकावें । समर्थांनीं न उत्तर द्यावें ।\nअवघें हंसण्यावारी न्यावें । कोप न धरावा यत्किंचित्\u200C ॥३२॥\n\nऐसा उर्मट प्रकार । मंदिरीं चाले निरंतर ।\nम्हणून पाटील भास्कर । समर्थासी ऐसें वदला ॥३३॥\n\nनका महाराज येथें राहूं । चला आकोलीं ग्रामा जाऊं ।\nहीं पाटील पोरें माजलीं बहु । यांचा नको संबंध ॥३४॥\n\nहे शक्तीनें माजलें । लक्ष्मीनें धुंद झाले ।\nसत्तेपुढें कांहीं न चाले । येथें यांची पाटीलकी ॥३५॥\n\nगजानन बोलले त्यावरी । भास्करा थोडा दम धरी ।\nही पाटील मंडळी सारी । आहेत माझे परम भक्त ॥३६॥\n\nमात्र विनयाप्रती थारा । यांच्यापाशीं नाहीं जरा ।\nशोधुनि पहा अंतरा । त्यांच्या म्हणजे कळेल तुज ॥३७॥\n\nहीं पोरें पाटलाचीं । माझीं लेंकरें आहेत साचीं ।\nकृपा आहे संतांची । यांच्या कुळावर भास्करा ॥३८॥\n\nजमेदारा उर्मटपण । हेंच आहे भूषण ।\nकाय वाघाचें तें वजन । असावें सांग गाईपरी ? ॥३९॥\n\nतलवारीला मऊपणा । मुळीं उपयोगी नाहीं जाणा ।\nअग्नीनें तो थंडपणा । सांग धरावा कवण्या रीती ? ॥४०॥\n\nगेल्यावरी कांहीं काळ । हा उर्मटपणा जाईल ।\nपावसाळ्याचें गढूळ जल । हिंवाळ्यांत निवळ होई ॥४१॥\n\nएके दिवशीं पाटील हरी । आला मारुतीच्या मंदिरीं ।\nमहाराजाला धरुन करीं । म्हणे कुस्ती करी माझ्यासवें ॥४२॥\n\nतुला कुस्तींत करीन चीत । चाल जाऊं तालमींत ।\nउगे न बैसे ऐसें म्हणत । गण गण गणांत बोते ॥४३॥\n\nतुझें प्रस्थ माजलें बहु । तें खरें खोटें आज पाहूं ।\nमला पाडसी तरी देऊं । तुला मोठें बक्षीस ॥४४॥\n\nतें समर्था मानवलें । दोघें तालमीमध्यें गेले ।\nसमर्थांनीं कौतुक केलें । तें आतां परियेसा ॥४५॥\n\nखालीं बसले गजानन । उठीव आतां मजलागून ।\nअसलास जरी पैलवान । तरी साच करशील हें ॥४६॥\n\nहरी पाटील उठवावया । लागला यत्\u200Dन करावया ।\nपरी ते अवघे गेले वायां । हालेनात समर्थ मुळीं ॥४७॥\n\nघामाघूम तनु झाली । शक्तीची ती कमाल केली ।\nपेच झाले निर्बळी । समर्थांसी झुंजतां ॥४८॥\n\nहरी म्हणे मनांत । हा केवढा तरी सशक्त ? ।\nअचल ऐसा पर्वत । याच्यापुढें येईल उणा ॥४९॥\n\nहा किडकिडीत दिसतो जरी । शक्ति याची गजापरी ।\nखोडया आमुच्या नानापरी । आजवरी यानें सहन केल्या ॥५०॥\n\nत्याचें हेंच कारण । हा गजापरी बलवान ।\nआम्ही जंबुकासमान । म्हणून नाहीं रागावला ॥५१॥\n\nजंबुकाच्या चेष्टेला । गजपती न मानी भला ।\nश्वानाचिया भुंकण्याला । व्याघ्र दे ना किंमत ॥५२॥\n\nकांहीं असो याच्या पायीं । आतां ठेवणें आली डोई ।\nआजपर्यंत मी नाहीं । कवणासीही नमन केलें ॥५३॥\n\nसमर्थ म्हणाले हरीला । आतां बक्षिस द्या आम्हांला ।\nना तरी चीत मजला । तुवां करावें कुस्तींत ॥५४॥\n\nकुस्ती हा मर्दानी । षोक श्रेष्ठ सर्वांहुनी ।\nकृष्ण बलरामें बालपणीं । ऐशाच कुस्त्या केल्या रे ! ॥५५॥\n\nमुष्टिक आणि चाणूर । मल्लविद्येनें परमेश्वर ।\nवधिता झाला साचार । जे देहरक्षक कंसाचे॥५६॥\n\nपहिली संपत्ति शरीर । दुअरें तें घरदार ।\nतिसरीचा तो प्रकार । आहे धनमानाचा ॥५७॥\n\nतुझ्याप्रमाणें पूतनारी । पाटील होता यमुनातीरीं ।\nगोकुळींचीं पोरें सारीं । त्यानें केलीं सशक्त ॥५८॥\n\nतैसें तुवां करावें । शरीरबला वाढवावें ।\nना तरी हें सोडावें । पाटील नांव आपुलें ॥५९॥\n\nहेंच बक्षीस द्यावें मज । ना तरी कुस्ती करी आज ।\nयेणें रिती उतरला माज । समर्थांनीं हरीचा ॥६०॥\n\nहरी म्हणे समर्थांस । आपुली कृपा असल्यास ।\nशेगांवच्या लेंकरांस । सशक्त करितां येईल कीं ॥६१॥\n\nऐसें धूर्तपणाचें बोलणें । केलें पाटील हरीनें ।\nजे मुळांत असती शहाणे । त्यांना शाळा नको कीं ॥६२॥\n\nअसो त्या दिवसापासून । हरीने दिलें सोडून ।\nअद्वातद्वा भाषण । करणें पुण्यपुरुषाशीं ॥६३॥\n\nही पाहोनि त्याची कृति । इतर बंधु बोलती ।\nहरी तूं त्या जोगडयाप्रति । कां भितोसी कळेना ॥६४॥\n\nआपण पाटलाचे कुमार । या गांवींचे जमेदार ।\nतें तूंच कां रे ठेविशी शिर । पदीं त्या नागव्याच्या ॥६५॥\n\nत्या पिशाचें थोतांड । गांवीं माजलें उदंड ।\nत्याचा पाहिजे काढिला दांड । लोकां सावध करावया ॥६६॥\n\nऐसें न जरी आपण केलें । तरी लोक अवघे होतील खुळे ।\nपाटलाचें कर्तव्य भलें । गांवा हुशार करण्याचें ॥६७॥\n\nमैंद साधूचे वेष घेती । वेडयावांकडया कृत्या करिती ।\nबाया बापडया भोंदिती । याचा करी विचार ॥६८॥\n\nसोन्या कस लाविल्याविना । न कळे रे सोनेपणा ।\nतुकारामाचा शांतपणा । कळून आला उंसानें ॥६९॥\n\nज्ञानेश तेव्हां साधु कळला । जेव्हां रेडा बोलला ।\nपरीक्षेविण कवणाला । अस्थानीं मान देऊं नये ॥७०॥\n\nचाल परीक्षा तयाची । आज आपण करुं साची ।\nमोळी घेऊन ऊंसाची । मंदिरांत पातले ॥७१॥\n\nहरी न कांहीं बोलला । इतरांनीं प्रश्न केला ।\nअरे पिशा या ऊंसाला । खातोस कां तूं सांग हें ? ॥७२॥\n\nजरी ऊंस खाण्याची । इच्छा असेल तुला साची ।\nतरी एक अट आमुची । आहे ती तूं मान्य करी ॥७३॥\n\nआम्ही ऊंसाचे करुं प्रहार । तुझ्या येधवां अंगावर ।\nत्याचे वळ ना उठले जर । तरीच योगी मानूं तुला ॥७४॥\n\nऐसें भाषण ऐकिलें । महाराज कांहीं न बोलले ।\nलेंकरांचे बालिश चाळे । मनीं न आणी सुज्ञ कदा ॥७५॥\n\nमारुती म्हणाला त्यावर । अरे हा भ्याला साचार ।\nऊंसाचा तो खाण्या मार । हा कांहीं तयार नसे ॥७६॥\n\nमग म्हणाला गणपती । अरे मौन हीच संमती ।\nत्यानें दिधली आपणाप्रति । आतां काय पहातां ? ॥७७॥\n\nतें दोघां तिघां मानवलें । ऊंस करीं घेतले ।\nसमर्थांसी मारण्या भले । आले चढून अंगावर ॥७८॥\n\nतें पाहतां नारीनर । मंदिरीं जे होते इतर ।\nते पळूं लागले भराभर । भास्कर तेवढा जवळ असे ॥७९॥\n\nभास्कर म्हणे पोरांसी । नका मारुं समर्थांसी ।\nया ऊंसानें आज दिवशीं । हें कांहीं बरें नव्हे ॥८०॥\n\nतुमचा पाटील-कुळांत । जन्म झाला आहे सत्य ।\nतुमचें असावें दयाभूत । अंतःकरण दीनांविषयीं ॥८१॥\n\nहे महासाधु तुम्हांसी । जरी न वाटतील मानसीं ।\nतरी हीन दीन लेखून यासी । द्यावें सोडून हेंच बरें ॥८२॥\n\nअरे शूर जे का शिकारी । ते चाल करिती वाघावरी ।\nउगीच बंदूक घेऊनि करीं । न मारिती नाकतोडा ॥८३॥\n\nमारुतीनें जाळिली । रावणाची लंका भली ।\nउगीच नाहीं चाल केली । झोंपडया पाहून दुबळ्यांच्या ॥८४॥\n\nयावरी म्हणती पोरें । तुमचें भाषण ऐकिलें सारें ।\nगांवींचे लोक अत्यादरें । योगयोगेश्वर म्हणती या ॥८५॥\n\nम्हणून त्याचा पहाया योग । येथें आलों आम्ही चांग ।\nयांत न घ्यावा तुम्ही भाग । पहा मौज दुरुनी ॥८६॥\n\nऊंस घेऊन हातांत । मारुं लागले समर्थांप्रत ।\nजैशा का झोडितात । ओंब्या शेतीं कृषीवल ॥८७॥\n\nपरि न महाराज डगमगले । मुलां पाहून हंसत बसले ।\nकोठेंही ना उमटले । वळ त्यांच्या अंगावर ॥८८॥\n\nतें पहातां पोरें भ्यालीं । चरणीं त्यांच्या लागलीं ।\nम्हणती खराच आहे बली । हा योगयोगेश्वर ॥८९॥\n\nमहाराज म्हणती पोरांला । मुलांनो ! तुमच्या करांला ।\nअसेल अती त्रास झाला । मारण्यानें मजलागीं ॥९०॥\n\nत्या श्रमाचा करण्या नास । काढून देतों इक्षुरस ।\nतुम्हांलागीं प्यावयास । या बसा माझ्यापुढें ॥९१॥\n\nऐसें म्हणून घेतला । एक ऊंस करीं भला ।\nहातानेंच पिळून त्याला । रस काढिला पात्रामध्यें ॥९२॥\n\nत्या ऊंसांची अवघी मोळी । समर्थांनीं पहा पिळिली ।\nआणि प्यायाकारणें दिली। रस नव्हाळी पोरांस ॥९३॥\n\nश्रीगजानन पुण्य पुरुष । चरकावांचून काढिला रस ।\nतें पाहातां बालकांस । अति आनंद जाहला ॥९४॥\n\nलोक म्हणती ही योगशक्ति । दंतकथा मुळीं नसती ।\nयोगें जी का प्राप्त होती । त्या शक्तीला च्युति नसे ॥९५॥\n\nपौष्टिक पदार्थें शक्ति येते । परी न ऐशी कायम टिकते ।\nसशक्त आपुल्या राष्ट्रातें । करणें असल्या योग शिका ॥९६॥\n\nहेंच तत्त्व सुचवावयासी । त्या पाटील अर्भकांशीं ।\nकरें काढून रसाशीं । दाविते झाले श्रोते हो ॥९७॥\n\nसमर्थांसी वंदून । गेलीं पोरें निघून ।\nखंडू पाटलाकारण । वर्तमान श्रुत केलें ॥९८॥\n\nदादा आपुल्या गांवांत । गजानन ईश्वर साक्षात्\u200C ।\nत्याचा आज आम्हांप्रत । आला आहे प्रत्यय ॥९९॥\n\nऐसें म्हणून कथिली सारी । हकीकत त्याला खरी ।\nती ऐकतां अंतरीं । खंडू पाटील चकित झाला ॥१००॥\n\nमग तोही दर्शनाला । समर्थांच्या येऊं लागला ।\nपरी मार्दव वाणीला । मुळीं नव्हतें यत्किंचित्\u200C ॥१॥\n\nगण्या, गजा ऐसें म्हणे । पाटील समर्थाकारणें ।\nअरे तुरे हें बोलणें । होतें दोन ठिकाणीं ॥२॥\n\nप्रेम आत्यंतिक जें काई । तेथें ऐसें घडून येई ।\nआई लेंकरांमाजी होई । भाषण अरेतुरेचें ॥३॥\n\nहा एक प्रकार झाला । आतां दुसरा राहिला ।\nतोही सांगतों ऐका भला । सावधान चित्तानें ॥४॥\n\nनोकर चाकर हीन दीन । यांच्या सवें जें भाषण ।\nकरिती संभावित जन । तेंही एकेरी स्वरुपाचें ॥५॥\n\nअरे तुरे म्हणण्याची । संवय पाटला पडे साची ।\nकां कीं रयत गांवचीं । लेकरें त्याचीं निःसंशय ॥६॥\n\nश्रोते याच संवयीनें । खंडू पाटील गण्या म्हणे ।\nश्रीसमर्थांकारणें । कांहीं न दुसरें कारण ॥७॥\n\nगण्या गण्या म्हणे वाणी । परी प्रेम उपजे अंतःकरणीं ।\nपहा नारळालागुनी । वर करवंटीं खोबरें आंत ॥८॥\n\nयाच न्यायें तयाचा । परिपाठ होता बोलण्याचा ।\nवृद्धापकाळ कुकाजीचा । झाला म्हणून कारभार करी ॥९॥\n\nकुकाजी तो एके दिवशीं । बोलतां झाला खंडूशीं ।\nतूं जातोस प्रतिदिवशीं । महाराजांच्या दर्शना ॥११०॥\n\nसांगतोस मला साक्षात्कारी । गजानन एक भूमीवरी ।\nमग का रे तुझी वैखरी । मुग्ध होते त्याच्या पुढें ॥११॥\n\nतुला नाहीं पोरबाळ । माझा झाला वृधापकाळ ।\nनातवंडाचे बोल खेळ । पाहूं दे मज डोळ्यानें ॥१२॥\n\nआज विनंती करी त्यांना । स्वामी समर्थ गजानना ।\nम्हणावें त्या करुन करुणा । पोर एखादें द्या मज ॥१३॥\n\nतो खरा साधु असल्या सत्य । पुरतील तुझे मनोरथ ।\nआणि माझाही अवघा हेत । तडीस जाईल त्यायोगें ॥१४॥\n\nसाधु पुरुषा अशक्य कांहीं । जगत्रयीं या उरलें नाहीं ।\nसंतलाभाचा करुन घेई । कांहीं आपणां उपयोग ॥१५॥\n\nतें खंडूतें मानवलें । एके दिवशीं बोलणें केलें ।\nमारुतीच्या मंदिरीं भलें । तें ऐका येणें रितीं ॥१६॥\n\nअरे गण्या माझा चुलता । वृद्ध झाला आहे आतां ।\nइच्छा उपजली त्याच्या चित्ता । नातवंड तें पाहण्याची ॥१७॥\n\nतुला लोक साधु म्हणती । दर्शन केल्या तुजप्रती ।\nइच्छा मनींच्या पूर्ण होती । ऐसें लोक सांगतात ॥१८॥\n\nत्याचें दावी प्रत्यंतर । उगा नको करुं उशीर ।\nतुझ्या पायीं ज्याचें शिर । तो कां रहावा निपुत्रिक ? ॥१९॥\n\nऐसें भाषण ऐकिलें । महाराज त्याशीं बोलले ।\nआज हें उत्तम घडून आलें । त्वां याचना केली आम्हां ॥१२०॥\n\nसत्ता धन तुझ्या हातीं । तूं प्रयत्\u200Dनवादी असशी निगुती ।\nमग विनंती आम्हांप्रति । कां करितोस कळेना ? ॥२१॥\n\nधन आणि बलापुढें । अवघेंच म्हणशी बापुडें ।\nमग कां रे हें न घडे । साह्यें धनबालच्या ॥२२॥\n\nतुझी भव्य आहे शेती । गिरण्या दुकानें पेढया अती ।\nतुझें न कोणी मोडती । जन शब्द या वर्\u200Dहाडांत ॥२३॥\n\nमग त्या ब्रह्मदेवाला । कां न आज्ञा करिशी भला ? ।\nआपणां पुत्र द्यावयाला । हेंच कोडें पडलें मज ॥२४॥\n\nखंडू करी भाषण । ही गोष्ट ना यत्\u200Dनाधीन ।\nपिकें पाण्यापासून । येती जरी जगामध्यें ॥२५॥\n\nतरी पाडणें पाणी । मानवाच्या न करी जाणी ।\nदुष्काळांत जमिनी । पडती उताण्या ख्यात हें ॥२६॥\n\nमात्र पाणी पडल्यावर । कर्तृत्व आपुलें चालवी नर ।\nतैसाच हाही प्रकार । तेथें न गती मानवाची ॥२७॥\n\nखंडू पाडील ऐसें बोलतां । हंसूं आलें समर्था ।\nतूं केलीस याचना आतां । मजकारणें पोराची ॥२८॥\n\nयाचना म्हणजे मागणें भीक । हें तूं आज केलें देख ।\nतुला होईल बालक । भिक्या नांव ठेव त्याचें ॥२९॥\n\nपुत्र देणें माझ्या करीं । सर्वतोपरी नाहीं जरी ।\nपरी मी विनंती करीन खरी । तुझ्यासाठीं परमेश्वरा ॥१३०॥\n\nतो ऐकेल माझी भीड । त्याला न हें कांहीं जड ।\nतूं घरचा आहेस धड । रस आंब्याचा द्विजां घाली ॥३१॥\n\nहें मम मानी प्रमाण वचन । पुत्र होईल तुजकारण ।\nआम्ररसाचें भोजन । दरसाल घाली ब्राह्मणां ॥३२॥\n\nहें खंडुनें ऐकिलें । घरीं येऊन सांगितलें ।\nकुकाजीसी निवेदिलें । मंदिरींचें वर्तमान ॥३३॥\n\nहें ऐकतां कुकाजीस । आनंद झाला बहुवस ।\nतो कांहीं लोटतां दिवस । समर्थ वचन झालें खरें ॥३४॥\n\nकांता खंडू पाटलाची । गंगाबाई नांवाची ।\nगर्भिणी झाली साची । नवमास पूर्ण झाले ॥३५॥\n\nतिजलागीं पुत्र झाला । खंडू पाटील आनंदला ।\nकुकाजीच्या हर्षाला । पारावार कांहीं नसे ॥३६॥\n\nत्यानें दह्र्म केला बहू । गरीबां दिले गूळ गहूं ।\nपेढे-बर्फीचा दिला खाऊ । गांवांतील अर्भकांना ॥३७॥\n\nथाटांत झालें बारसें । भिकू नांव ठेविलेंसें ।\nपुढें बाळ वाढला असे । शुक्लपक्षीच्या इंदूपरी ॥३८॥\n\nआम्ररसाचें भोजन । दिलें ब्राह्मणांकारण ।\nतो सांप्रदाय अजून । शेगांवांत चालत असे ॥३९॥\n\nपुण्यपुरुषाची वैखरी । कोठून होईल असत्य तरी ।\nपाटलाच्या ओसरीवरी । बाळ रांगूं लागला ॥१४०॥\n\nहा बोलबाला पाटलाचा । देशमुखां पटला न साचा ।\nशेगांव हा दुफळीचा । गांव पहिल्यापासून ॥४१॥\n\nएक फळी देशमुखांची । एक फळी पाटलांची ।\nअंतःकरणें एकमेकांचीं । मुळीं होतीं अशुद्ध ॥४२॥\n\nप्रत्येक आपुल्या डावांत । एकमेकांचा करण्या घात ।\nसदा इच्छिती मनांत । लेश नसे प्रेमाचा ॥४३॥\n\nशास्त्री दोन मंत्री दोन । शस्त्री दोन तंत्री दोन ।\nएकमेकांपुढें श्वान । येतां गुरगुर रोकडी ॥४४॥\n\nतैसें झालें शेगांवांत । पाटील आणि देशमुखांत ।\nछत्तिसाचा आंकडा सत्य । झाला न होईल त्रेसष्टाचा ॥४५॥\n\nपुढें गोष्ट झाली ऐशी । कुकाजी झाले स्वर्गवासी ।\nपाहूनिया नातवंडासी । भीमातटीं पंढरींत ॥४६॥\n\nतेणें खंडूचें उद्विग्न मन । गेलें सहज होऊन ।\nतो म्हणे छत्र पूर्ण । माझें आज ढासळलें ॥४७॥\n\nज्या चुलत्याच्या जिवावरी । मी निर्भय होतों भूमिवरी ।\nतो आधार माझा श्रीहरी । कां रे नेलास काढून ? ॥४८॥\n\nऐशी संधि पाहून । बालंट आणायाकारण ।\nपाटलावरी सवड पूर्ण । मिळाली देशमुखमंडळीला ॥४९॥\n\nतो वृत्तान्त अष्टमांत । सांगेन श्रोते तुम्हांप्रत ।\nही जमेदारी खाण सत्य । आहे प्रत्यक्ष द्वेषाची ॥१५०॥\n\nहा दासगणूविरचित । गजाननविजयनामें ग्रंथ ।\nपरिसा श्रोते सावचित्त । कुतर्कातें सोडोनिया ॥१५१॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य सप्तमोऽध्यायः समाप्तः ॥"
}