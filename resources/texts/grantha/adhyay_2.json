{
  "title_mr": "अध्याय २",
  "title_en": "Adhyay 2",
  "adhyay_mr": "जयजय अज अजिता सर्वेश्वरा । हेचंद्रभागातटविहारा ।\nपूर्णब्रह्मा रुक्मिणीवरा । दीनबंधो पाहि माम् ॥१॥\n\nतुझ्या वशिल्यावांचून । अवघेंच देवा आहे शीण ।\nकुडीमाजीं नसल्या प्राण । कोण विचारी मढयातें ॥२॥\n\nसरोवराची दिव्य शोभा । तोयामुळें पद्मनाभा ।\nरसभरीत आंतला गाभा । टरफलातें महत्त्व आणी ॥३॥\n\nतुझी कृपा त्याच परी । शरणांगतातें समर्थ करी ।\nपाप ताप दैन्य वारी । हेंच आहे मागणें ॥४॥\n\nमागले अध्यायीं झालें कथन । समर्थ गेले निघून ।\nतेणें बंकटलाला लागून । हुरहूर वाटूं लागली ॥५॥\n\nगोड न लागे अन्नपाणी । समर्थांचा ध्यास मनीं ।\nन हाले दृष्टीपासोनी । गजाननाचें रुप तें ॥६॥\n\nजिकडे पहावें तिकडे भास । होवो लागला त्यांचा खास ।\nयाचें नांव श्रोते ध्यास । उग्या नसती पोरचेष्टा ॥७॥\n\nचुकलेल्या धेनूची । वत्स शुद्धि करी साची ।\nतैसी बंकटलालाची । स्थिति झाली विबुध हो ! ॥८॥\n\nहें हितगुज सांगावया । जागा नव्हती कोठें तया ।\nवडिलांपासीं बोलावया । छाती त्याची होईना ॥९॥\n\nऐशा रीति चित्तीं भलें । विचाराचें काहूर झालें ।\nशेगांव अवघें धुंडाळिलें । परी न पत्ता लागला ॥१०॥\n\nघरीं येतां वडील पुसती । भवानी राम सन्मती ।\nबाळा तुझी आज वृत्ती । का रे झाली चंचळ ॥११॥\n\nचित्तीं उत्साह दिसेना । वदनीं दिसे म्लानपणा ।\nऐशा असह्य यातना । होती कशाच्या सांग मज ? ॥१२॥\n\nतूं पोर्\u200Dया तरणा ज्वान । नाहीं कशाची तुला वाण ।\nऐसें साच असोन । चिंतातुर दिसतोसी ॥१३॥\n\nकिंवा शरीरीं कांहीं व्याधी । होतसे ती सांग आधीं ।\nचोरुन पुत्र ठेवी न कधीं । गोष्ट कोणती पित्याला ॥१४॥\n\nकांहीं तरी सांगून । केलें पित्याचें समाधान ।\nपुन्हा शोधाकारण । फिरुं लागला शेगांवीं ॥१५॥\n\nबंकटलालाचे शेजारीं । एक होते सदाचारी ।\nघरीं होती जमेदारी । परी अभिमान नसे त्याचा ॥१६॥\n\nते देशमुख रामाजीपंत । वयानें वृद्ध अत्यंत ।\nबंकटलालानें इत्यंभूत । हकीकत त्यांना निवेदिली ॥१७॥\n\nते बोलले बंकटलाला । तुझा वृत्तान्त मी ऐकिला ।\nतूं जो पुरुष कथिसी मला । तो योगी असावा कोणीतरी ॥१८॥\n\nयोग्यावांचुनी ऐशा क्रिया । मिळती न कोठें पाहावया ।\nपूर्वसुकृता वांचोनिया । होणें न दर्शन अशाचें ॥१९॥\n\nतूं घेतलें दर्शन । जन्म तुझा धन्य धन्य ।\nभेटतां ते तुजलागून । ने मलाही दर्शना ॥२०॥\n\nऐशा स्थितींत दिवस चार । गेले निघून साचार ।\nबंकटलालासी तीळभर । विसर न पडे तयाचा ॥२१॥\n\nगोविंदबुवा टाकळीकर । होते एक कीर्तनकार ।\nज्यांच्या कीर्तनीं शारंगधर । प्रसन्नचित्त होतसे ॥२२॥\n\nलौकिक यांचा वर्\u200Dहाडांत । होता मोठया प्रमाणांत ।\nते आले फिरत फिरत । कीर्तन कराया शेगांवीं ॥२३॥\n\nशंकराच्या मंदिरीं । झाली कीर्तनाची तयारी ।\nधांवो लागल्या नरनारी । कीर्तन ऐकायाकारणें ॥२४॥\n\nबंकटलालही तेथें आला । कीर्तन श्रवणासाठीं भला ।\nमध्यें शिंपी भेटला । पितांबर नाम ज्याचें ॥२५॥\n\nहा शिंपी पितांबर । भोळां भाविक होता फार ।\nत्यासी समर्थाचा समाचार । बंकटलालें कथन केला ॥२६॥\n\nदोघे कीर्तना चालले । तों अवचित समर्थ पाहिले ।\nमागल्या बाजूस बसलेले । फरसावरी तेधवां ॥२७॥\n\nमग कशाचें कीर्तन । गेले उभयतां धांवून ।\nजेवीं द्रव्य-घटातें पाहून । कृपण जाय हपापोनी ॥२८॥\n\nवा चातकातें स्वातिघन । वा मोरासी मेघदर्शन ।\nकिंवा तो रोहिणीरमण । चकोर पाहातां आनंदें ॥२९॥\n\nतैसें उभयतांसी झालें । दूर उभे राहिले ।\nविनयानें बोलूं लागले । कांहीं आणूं का खावया ? ॥३०॥\n\nमहाराज बोलले त्यावरी । तुला गरज असेल जरी ।\nआण झुणकाभाकरी । माळणीच्या सदनांतून ॥३१॥\n\nबंकटलालें सत्वरीं । चून अर्धी भाकरी ।\nआणोन ठेविली हातावरी । तया योगेश्वराच्या ॥३२॥\n\nचून भाकरी खात खात । वदले पितांबरासी समर्थ ।\nजा जावोनी ओढयाप्रत । तुंबा भरोनी आण पाणी ॥३३॥\n\nपितांबर बोले गुरुराया । ओढयास पाणी अल्प सदया ।\nपाण्यांत तुंबा बुडावया । मुळीं नाहीं अवसर ॥३४॥\n\nइतुकें असून तें पाणी । खराब केलें गुरुंनीं ।\nतेवीं जाणार्\u200Dया येणार्\u200Dयांनीं । नाहीं पिण्याच्या योग्य तें ॥३५॥\n\nमर्जी असल्या दुसरीकडून । पाणी आणितों तुंबा भरुन ।\nतैं बोलले गजानन । दुसरें पाणी आम्हां नको ॥३६॥\n\nनाल्याचेंच आण पाणी । आंत तुंबा बुडवोनी ।\nउगीच ओंजळी-ओंजळींनीं । तुंब्यांत पाणी भरुं नको ॥३७॥\n\nतुंबा घेऊन पितांबर । तात्काळ गेला नाल्यावर ।\nतुंबा भरेल ऐसें नीर । कोठें न त्यानें पाहिलें ॥३८॥\n\nतळवे पदाचे भिजतील । इतुकेंच तेथें होतें जल ।\nकरुन हातांची ओंजळ । तुंब्यांत पाणी भरणें नसे ॥३९॥\n\nऐसी झाली आड विहीर । चिंतावला पितांबर ।\nहिय्या करुन अखेर । तुंवें स्पर्श केला जला ॥४०॥\n\nतों ऐसें झालें अघटीत । तुंबा ठेवावा जेथ जेथ ।\nतो बुडे तेथ तेथ । खळगा पाहून ओढयाला ॥४१॥\n\nनाल्याचें घाण जीवन । तुंब्यांत स्फटिकासमान ।\nआल तैसें पाहोन । शिंपी चित्तीं चकित झाला ॥४२॥\n\nतो म्हणे ही ऐशी स्थिति । कीं आज झाली निश्चिती ।\nती योगेश्वराची साच शक्ति । संशय येथें धरणें नको ॥४३॥\n\nतुंबा आणून ठेविला । योगेश्वराचे सान्निध्याला ।\nत्याचा समर्थें स्वीकार केला । झुणकाभाकर सेविल्यावर ॥४४॥\n\nबंकटलालासी सुपारी । मागते झाले साक्षात्कारी ।\nअरे माळिणीच्या भाकरीवरी । माझी सेवा करतोस कां ? ॥४५॥\n\nकाढ सुपारी खिशांतून । फोडोन देई मजकारण ।\nतें ऐकतां समाधान । बंकटलालास झालें बहु ॥४६॥\n\nसुपारीच्या बरोबरी । दोन पैसे हातावरी ।\nठेवितां झाला व्याघ्रांबरी । दुदंडी तांब्याचे ॥४७॥\n\nखडकु दुदंडी व्याघ्रांबरी । हीं मुसलमानी नाणीं सारीं ।\nचालत होतीं व्यवहारीं । तया वर्\u200Dहाड प्रांतांत ॥४८॥\n\nपैशाप्रती पाहून । महाराज बोलले हांसोन ।\nकाय व्यापारी समजून । मजला तूं हें अर्पिसी ? ॥४९॥\n\nहें नाणें तुमचें व्यवहारीं । मला न त्याची जरुरी ।\nभावभक्ति नाण्यावरी । संतुष्ट मी रहातसे ॥५०॥\n\nतें तुझ्याजवळ होतें । म्हणून भेटलों पुन्हां तूंतें ।\nयाचा विचार चित्तातें । करी म्हणजे कळेल ॥५१॥\n\nजा आतां कीर्तन । दोघे जाऊन करा श्रवण ।\nमी लिंबापाशीं बैसोन । कथा त्याची ऐकतों ॥५२॥\n\nदोघे कीर्तनाप्रती आले । महाराज लिंबापाशीं बैसले ।\nगोविंदबुवांचें सुरु झालें । आरंभींचें निरुपण ॥५३॥\n\nनिरुपणासी भागवतीचा । घेतला होता एक साचा ।\nश्लोक एकादश स्कंधाचा । हंसगीतामधील ॥५४॥\n\nबुवांनीं पूर्वार्धा विशद केलें । त्याचा उत्तरार्ध समर्थ वदले ।\nतें ऐकोन घोटाळले । गोविंदबुवा मनांत ॥५५॥\n\nहा उत्तरार्ध वदणारा । पुरुष अधिकारी दिसतो खरा ।\nजा त्या घेऊन मंदिरा । या हो कीर्तनश्रवणास ॥५६॥\n\nबंकटलाल पितांबर । आणिक मंडळी निघाली इतर ।\nसमर्थासी साचार । कीर्तनासी आणावया ॥५७॥\n\nकेली विनंती अवघ्यांनीं । श्रोते अती विनयांनीं ।\nपरी बसल्या जागेपासोनी । मुळीं न महाराज हलले हो ॥५८॥\n\nगोविंदबुवा अखेर । येवोन जोडीते झाले कर ।\nकृपा करावी एक वार । चला शिवाच्या मंदिरीं ॥५९॥\n\nतुम्ही साक्षात्\u200C शंकर । बरें न बसणें बाहेर ।\nधन्यावांचून मंदिर । शून्य साच समर्था ॥६०॥\n\nपूर्वजन्मींचें पुण्य भलें । माझें आज उदेलें ।\nम्हणून हे दृष्टी पडले । साक्षात् चरण शिवाचे ॥६१॥\n\nकीर्तनाची फलप्राप्ती । झाली आज मजप्रती ।\nवेळ न करा गुरुमूर्ती । चला मंदिरीं माझ्यासवें ॥६२॥\n\nऐसें गोविंदबुवा बोलतां । समर्थ वदलें तत्त्वतां ।\nठेवी एकवाक्यता । भाषणीं गोविंदा लवमात्र ॥६३॥\n\nतूं इतक्यांत प्रतिपादिलें । अवघें ईश्वरें व्यापिलें ।\nआंत बाहेर कांहीं न उरलें । मग हा ऐसा हट्ट कां ? ॥६४॥\n\nजें जें जयानें सांगावें । तें तें त्यानें आचरावें ।\nशब्दच्छलासी न करावें । साधकानें केव्हांही ॥६५॥\n\nभागवताचा श्लोक सांगसी । आणि त्याच्या विरुद्ध वागसी ।\nकथेकर्\u200Dयाची रीत ऐसी । बरवी नव्हे गोविंदा ॥६६॥\n\nपोटभर्\u200Dया कथकेरी । तूं न व्हावें भूमीवरी ।\nजा कीर्तन समाप्त करी । मी येथून ऐकतों ॥६७॥\n\nबुवा कीर्तनीं परत आले । गर्जोन अवघ्यां बोलले ।\nतुमच्या शेगांवीं अमोल आलें । रत्\u200Dन हें त्या सांभाळा ॥६८॥\n\nहें न शेगांव राहिलें । पंढरपूर खचीत झालें ।\nचालते बोलते येथ आले । साक्षात्\u200C हे पांडुरंग ॥६९॥\n\nयांची तरतूद ठेवावी । सेवा यांची करावी ।\nयांची आज्ञा मानावी । वेदवाक्यापरी हो ॥७०॥\n\nतरीच तुमचें कल्याण । होईल निःसंशय करुन ।\nअनायासें हें निधान । जोडलें त्या दवडूं नका ॥७१॥\n\nकीर्तन अवघें सांग झालें । लोक आपुल्या घरां गेले ।\nबंकटलाल घरीं आले । चित्तीं हर्ष मावेना ॥७२॥\n\nआपल्या सन्माननीय पित्यासी । हकीकत कथिली प्रेमेंसी ।\nबाबा आपुल्या घरासी । गजानन आणा हो ! ॥७३॥\n\nपुत्रानें जें कथन केलें । तें भवानीरामें ऐकिलें ।\nआणि प्रेमें ऐसें वदलें । तूंच ये त्या घेऊन ॥७४॥\n\nपित्याची मिळाली संमती । बंकटलाल हर्षें अती ।\nम्हणे कधीं भेटेल गुरुमूर्ती । मजला सदनीं आणावया ॥७५॥\n\nपुढें माणिक चौकांत । चौथे दिवशीं सद्\u200Cगुरुनाथ ।\nभेटले बंकटलाला प्रत । अस्तमानाचे समयाला ॥७६॥\n\nदिनपति अस्ता गेला । इकडे बोधसूर्य उदेला ।\nमाणिक चौक प्राचीला । बंकटलालाच्या भाग्यानें ॥७७॥\n\nगुराखी घेऊन धेनूस । येऊं लागले ग्रामास ।\nसमर्थांच्या आसपास । गाई जमूं लागल्या ॥७८॥\n\nत्या वाटले नंदसुत । आला येथें साक्षात ।\nवृक्षावरी करितात । पक्षी किलकिलाट आनंदें ॥७९॥\n\nदिवाबत्तीची तयारी । दुकानदार करिती खरी ।\nअशा वेळीं आला घरीं । घेऊन बंकट महाराजा ॥८०॥\n\nपित्यानें मूर्ति पाहातां क्षणीं । अती आनंद झाला मनीं ।\nनमन साष्टांग केलें चरणीं । पाटावरी बैसविलें ॥८१॥\n\nआणि विनविलें जोडोन होत । कांहीं भोजन करा येथ ।\nतुम्ही साक्षात् पार्वतीकांत । प्रदोष वेळीं आला या ॥८२॥\n\nशिव आराधन प्रदोषकालीं । घडेल तो भाग्यशाली ।\nऐसी आहे ऐकिली । स्कंदपुराणीं गोष्ट म्यां ॥८३॥\n\nऐसें म्हणोन आणिलें । बिल्वपत्र तात्काळ भलें ।\nसमर्थांच्या ठेविलें । परमभक्तीनें मस्तकीं ॥८४॥\n\nकरा येथें भोजन । ऐसें गेलों बोलून ।\nपरी स्वयंपाकाकारण । अवधी आहे कांहींसा ॥८५॥\n\nस्वयंपाक होईपर्यंत । हे न थांबले जरी येथ ।\nतरी प्रदोषकालीं पार्वतीकांत । गेला उपासी घरांतूनी ॥८६॥\n\nत्यास करुं कैसी तोड । ऐसें संकट पडलें जड ।\nजनसमुदाय प्रचंड । जमला मौज पाहावया ॥८७॥\n\nविचार केला अखेरीं । दुपारच्या पुर्\u200Dया आहेत घरीं ।\nत्याच ठेवोन तबकांतरीं । पुढें ठेवूं समर्थांच्या ॥८८॥\n\nते अवघेच जाणती । कपट नाहीं माझ्या चित्तीं ।\nभावें भेटतो उमापती । ऐसा आहे सिद्धान्त ॥८९॥\n\nमी शिळें अवर्जुन । यास घालीत नाहीं अन्न ।\nशिवाय पक्क्या रसोईकारण । शिळें म्हणणें उचित नसे ॥९०॥\n\nचिंतिल्याप्रमाणें तयारी । तात्काळ त्यानें केली खरी ।\nआणून ठेविलें समोरी । तबक एक समर्थांच्या ॥९१॥\n\nपुर्\u200Dया बदाम खारका । केळीं मोसंबीं मुळे देखा ।\nभालाप्रती लाविला बुका । कंठीं घातिला पुष्पहार ॥९२॥\n\nगुरुमूर्ति प्रसन्न चित्तें । अवघे झाले सेविते ।\nजें जें पडेल पात्रातें । तें तें खाती भराभर ॥९३॥\n\nउदरीं सुमारें तीन शेर । अन्न सांठविलें साचार ।\nतेथेंच राहिले रात्रभर । श्रीगजानन महाराज ॥९४॥\n\nबंकटलालें दुसरे दिवशीं । मंगल स्नान समर्थांसी ।\nघातलें असे अतिहर्षी । तो न थाट वर्णवे ॥९५॥\n\nघागरीं सुमारें शंभर । उष्णोदकाच्या साचार ।\nपाणी घालती नारीनर । मन मानेल ऐशा रीतीं ॥९६॥\n\nकुणी शिकेकाई लाविती । कुणी साबण घेऊन हातीं ।\nसमर्थांतें घासीती । पदकमळ आवडीनें ॥९७॥\n\nकोणी दवना कोणी हीना । कोणी चमेली तेल जाणा ।\nकोणी बेलियाच्या मर्दना । करुं लागले निजहस्तें ॥९८॥\n\nअंगराग नानापरी । त्यांचें वर्णन कोण करी ।\nबंकटलालाचिया घरीं । उणें नव्हतें कशाचे तें ॥९९॥\n\nस्नानविधि संपला । पितांबर तो नेसविला ।\nअति सन्मानें बैसविला । योगिराज गादीवरी ॥१००॥\n\nभालीं गंध केशरी । गळ्यांत हार नानापरी ।\nकोणी तुळशीमंजरी । वाहूं लागले शिरावर ॥१॥\n\nनैवेद्य नानापरीचे । झाले समर्थार्पण साचे ।\nभाग्य त्या बंकटलालाचें । खचित आलें उदयाला ॥२॥\n\nतें बंकटलालाचें घर । झालें द्वारका साचार ।\nतया दिनीं सोमवार । वार शिवाचा होता हो ॥३॥\n\nअवघ्या मंडळींनीं आपुले । मनोरथ ते पूर्ण केले ।\nएक मात्र त्यांतून उरले । इच्छाराम शेटजी ॥४॥\n\nहा चुलत बंधु बंकटाचा । होता भाविक मनाचा ।\nभक्त असे शंकराचा । त्यासी ऐसें वाटलें ॥५॥\n\nआज आहे सोमवार । मसी उपास साचार ।\nघरां प्रत्यक्ष शंकर । चालते बोलते आलेच कीं ॥६॥\n\nत्यांची पूजा अस्तमानीं । यथासांग करोनी ।\nकरुं पारणा ऐसी मनीं । इच्छा त्यानें धरली असे ॥७॥\n\nतों झाला अस्तमान । मावळलासे नारायण ।\nइच्छारामें केलें स्नान । प्रदोष वेळा लक्षुनी ॥८॥\n\nपूजासाहित्य घेऊन । साधु जे कां गजानन ।\nत्यांचें केलें पूजन । परम प्रेमें करोनी ॥९॥\n\nआणि विनंती केली वरी । झालें आहे दुपारीं ।\nआपुलें तें भोजन जरी । परी आतां कांहीं खावें ॥११०॥\n\nआपण जेवल्यावांचून । मी नाहीं घेणार अन्न ।\nआहे मजला उपोषण । सोमवारचें गुरुराया ! ॥११॥\n\nअवघ्या भक्तांचा हेत पुरला । माझा मात्र राहिला ।\nतो पाहिजे पुरविला । तुम्ही कृपा करुन ॥१२॥\n\nजन कुतूहल दृष्टींनीं । पाहूं लागले तया स्थानीं ।\nइच्छाराम तो घेवोनी । नैवेद्य आला परातींत ॥१३॥\n\nआंबेमोहर तांदळाचा । दोन मुदी भात साचा ।\nनानाविध पक्वान्नांचा । थाट केला तयानें ॥१४॥\n\nजिलबी राघवदास मोतीचूर । करंज्या अनारसे घीवर ।\nशाखांचे नाना प्रकार । वर्णन करावे कोठवरी ? ॥१५॥\n\nअगणित चटण्या कोशिंबिरी । वाडगा दह्याचा शेजारीं ।\nतुपाची ती वाटी खरी । आदनाच्या सव्य भागा ॥१६॥\n\nचार मनुष्यांचें अन्न । ऐसा नैवेद्य परिपूर्ण ।\nसमर्थांपुढें आणून । ठेवला इच्छारामानें ॥१७॥\n\nपाहोन त्या नैवेद्यासी । महाराज बोलले आपणासी ।\nखातो खातो अहर्निशीं । ऐसें बोलसी गणप्पा ॥१८॥\n\nखा हें आतां अवघें अन्न । अघोर्\u200Dया न करी अनमान ।\nपाहों आले अवघे जन । तुझ्या अघोर वृत्तीला ॥१९॥\n\nमहाराज भोजना बैसले । अन्न अवघें पार केलें ।\nपात्रीं न कांहीं ठेविलें । मीठ लिंबू तेंही पाहा ॥१२०॥\n\nआग्रहाचा प्रकार । काय होतो अखेर ।\nहें दावण्या साचार । कौतुक केलें गुरुवरें ॥२१॥\n\nखणाणून उलटी झालि । खाल्ल्या अन्नाची ती भली ।\nऐसीच गोष्ट होती केली । श्रीरामदासें एकदां ॥२२॥\n\nखिरीची झाली वासना । रामदासाचीया मना ।\nतिची खोड मोडण्या जाणा । आकंठ खीर प्याले कीं ॥२३॥\n\nउलटीं होतां परत । ती भक्षूं लागले सद्\u200Cगुरुनाथ ।\nश्रीरामदासस्वामी समर्थ । वासनेसी जिंकावया ॥२४॥\n\nतैसें लोकाग्रहाला । घालावयासी शीघ्र आळा ।\nहा उलटीचा प्रकार केला । अंगीं बळ असूनिया ॥२५॥\n\nसत्\u200Cपुरुषाचें आचरण । पुढील पिढीला साधन ।\nहोतें कराया संरक्षण । निसर्गाच्या धर्माचें ॥२६॥\n\nतेंच समर्थें येथें केलें । लोकांलागीं सुचविलें ।\nआग्रह करणें न चांगलें । तो विपरीत फळ देई ॥२७॥\n\nअसो उलटी झाल्यावरी । जागा केली साफ सारी ।\nनेवोन बैसविले पहिल्या परी । स्नान घालोन महाराजा ॥२८॥\n\nनरनारी दर्शनें घेती । महाराजांची आनंदवृत्ती ।\nतों भजन करण्याप्रती । दिंडया आल्या दोन तेथें ॥२९॥\n\nआवाज ज्यांचे सुस्वर । खडे पहाडी मनोहर ।\nविठ्ठलाचा नामगजर । करुं लागले आवडीनें ॥१३०॥\n\nइकडे महाराज आसनीं । होते ते वदले वदनीं ।\nभजनाचिया मिषांनीं । गणगण गणांत बोते ॥३१॥\n\nहेंच सर्वदा त्यांचें भजन । करिती टिचक्या वाजवून ।\nऐसा झाला आनंद जाण । रात्रभरीं ते ठायां ॥३२॥\n\n’गण गण’ हें त्यांचें भजन । हमेशा चाले म्हणून ।\nलोकांनीं दिलें अभिधान । गजानन हें तयाला ॥३३॥\n\nजो स्वयमेव ब्रह्म झाला । नांवरुप कोठून त्याला ? ।\nनामरुपाचा गलबला । प्रकृतीच्या आश्रयास ॥३४॥\n\nअस्ति-भाति-प्रिया ठायीं । योगेश्वर निमग्न राही ।\nत्या आनंदा न वर्णवे कांहीं । त्याची उपमा त्यालाच असे ॥३५॥\n\nआषाढीसी पंढरपूर । वा सिंहस्थीं गोदातीर ।\nवा कुंभमेळ्यासी साचार । गर्दी होते हरिद्वारीं ॥३६॥\n\nत्यापरि शेगांवांत । बंकटलालाच्या घरांत।\nलांबलांबून असंख्यात । जन येती दर्शना ॥३७॥\n\nस्वामी समर्थ गजानन । हेच विठ्ठल नारायण ।\nनिश्चय विटेस ठेवून । पाय उभे राहिले ॥३८॥\n\nत्यांचें वचन गोदातीर । आनंद हा हरिद्वार ।\nगजबजलें शेगांव नगर । सदन राऊळ बंकटाचें ॥३९॥\n\nजो ब्रह्मपदा पोंचला । जात कोठून उरली त्याला ? ।\nसूर्याचिया प्रकाशाला । अवघेंच आहे सारखें ॥१४०॥\n\nनित्य यात्रा नवी येई । समाराधना होती पाही ।\nत्यांतें वाणितां शेषही । थकून जाईल निःसंशय ॥४१॥\n\nतेथें माझा पाड कोण । मी कीटकासमान ।\nअवघें वदे गजानन । निमित्त करुन माझ्या मुखा ॥४२॥\n\nसमर्थांची दिनचर्या । सांगतों थोडी या ठायां ।\nअगाध त्यांचें चरित्र गाया । मज पामरा मती नसे ॥४३॥\n\nकधीं करावें मंगलस्नान । कधीं हाळांत जाऊन ।\nकधीं कधीं प्राशन । करावें गढूळ जलाचें ॥४४॥\n\nत्यांच्या दिनचर्येचा । नियम नव्हता एक साचा ।\nप्रकार वायूच्या गतीचा । न ये ठरवितां कोणासी ॥४५॥\n\nचिलमीवरी प्रेम भारी । ती लागे वरच्यावरी ।\nनव्हती आसक्ति तिच्यावरी । तें केवळ कौतुक ॥४६॥\n\nअसो आतां पुढीलाध्याया । भाव ठेवा ऐकावया ।\nआली पर्वणी साधावया । वेळ करुं नका हो ! ॥४७॥\n\nहें श्रीगजाननचरित्र । आदर्श होवो भाविकांप्रत ।\nहेंच विनवी जोडोन हात । दासगणू ईशातें ॥१४८॥\n\nश्रीहरिहरार्पणमस्तु ॥ शुभं भवतु ॥\n\n॥ इति श्री गजानन विजय ग्रंथस्य द्वितीयोऽध्यायः समाप्तः ॥",
  "adhyay_en": "जयजय अज अजिता सर्वेश्वरा । हेचंद्रभागातटविहारा ।\nपूर्णब्रह्मा रुक्मिणीवरा । दीनबंधो पाहि माम् ॥१॥\n\nतुझ्या वशिल्यावांचून । अवघेंच देवा आहे शीण ।\nकुडीमाजीं नसल्या प्राण । कोण विचारी मढयातें ॥२॥\n\nसरोवराची दिव्य शोभा । तोयामुळें पद्मनाभा ।\nरसभरीत आंतला गाभा । टरफलातें महत्त्व आणी ॥३॥\n\nतुझी कृपा त्याच परी । शरणांगतातें समर्थ करी ।\nपाप ताप दैन्य वारी । हेंच आहे मागणें ॥४॥\n\nमागले अध्यायीं झालें कथन । समर्थ गेले निघून ।\nतेणें बंकटलाला लागून । हुरहूर वाटूं लागली ॥५॥\n\nगोड न लागे अन्नपाणी । समर्थांचा ध्यास मनीं ।\nन हाले दृष्टीपासोनी । गजाननाचें रुप तें ॥६॥\n\nजिकडे पहावें तिकडे भास । होवो लागला त्यांचा खास ।\nयाचें नांव श्रोते ध्यास । उग्या नसती पोरचेष्टा ॥७॥\n\nचुकलेल्या धेनूची । वत्स शुद्धि करी साची ।\nतैसी बंकटलालाची । स्थिति झाली विबुध हो ! ॥८॥\n\nहें हितगुज सांगावया । जागा नव्हती कोठें तया ।\nवडिलांपासीं बोलावया । छाती त्याची होईना ॥९॥\n\nऐशा रीति चित्तीं भलें । विचाराचें काहूर झालें ।\nशेगांव अवघें धुंडाळिलें । परी न पत्ता लागला ॥१०॥\n\nघरीं येतां वडील पुसती । भवानी राम सन्मती ।\nबाळा तुझी आज वृत्ती । का रे झाली चंचळ ॥११॥\n\nचित्तीं उत्साह दिसेना । वदनीं दिसे म्लानपणा ।\nऐशा असह्य यातना । होती कशाच्या सांग मज ? ॥१२॥\n\nतूं पोर्\u200Dया तरणा ज्वान । नाहीं कशाची तुला वाण ।\nऐसें साच असोन । चिंतातुर दिसतोसी ॥१३॥\n\nकिंवा शरीरीं कांहीं व्याधी । होतसे ती सांग आधीं ।\nचोरुन पुत्र ठेवी न कधीं । गोष्ट कोणती पित्याला ॥१४॥\n\nकांहीं तरी सांगून । केलें पित्याचें समाधान ।\nपुन्हा शोधाकारण । फिरुं लागला शेगांवीं ॥१५॥\n\nबंकटलालाचे शेजारीं । एक होते सदाचारी ।\nघरीं होती जमेदारी । परी अभिमान नसे त्याचा ॥१६॥\n\nते देशमुख रामाजीपंत । वयानें वृद्ध अत्यंत ।\nबंकटलालानें इत्यंभूत । हकीकत त्यांना निवेदिली ॥१७॥\n\nते बोलले बंकटलाला । तुझा वृत्तान्त मी ऐकिला ।\nतूं जो पुरुष कथिसी मला । तो योगी असावा कोणीतरी ॥१८॥\n\nयोग्यावांचुनी ऐशा क्रिया । मिळती न कोठें पाहावया ।\nपूर्वसुकृता वांचोनिया । होणें न दर्शन अशाचें ॥१९॥\n\nतूं घेतलें दर्शन । जन्म तुझा धन्य धन्य ।\nभेटतां ते तुजलागून । ने मलाही दर्शना ॥२०॥\n\nऐशा स्थितींत दिवस चार । गेले निघून साचार ।\nबंकटलालासी तीळभर । विसर न पडे तयाचा ॥२१॥\n\nगोविंदबुवा टाकळीकर । होते एक कीर्तनकार ।\nज्यांच्या कीर्तनीं शारंगधर । प्रसन्नचित्त होतसे ॥२२॥\n\nलौकिक यांचा वर्\u200Dहाडांत । होता मोठया प्रमाणांत ।\nते आले फिरत फिरत । कीर्तन कराया शेगांवीं ॥२३॥\n\nशंकराच्या मंदिरीं । झाली कीर्तनाची तयारी ।\nधांवो लागल्या नरनारी । कीर्तन ऐकायाकारणें ॥२४॥\n\nबंकटलालही तेथें आला । कीर्तन श्रवणासाठीं भला ।\nमध्यें शिंपी भेटला । पितांबर नाम ज्याचें ॥२५॥\n\nहा शिंपी पितांबर । भोळां भाविक होता फार ।\nत्यासी समर्थाचा समाचार । बंकटलालें कथन केला ॥२६॥\n\nदोघे कीर्तना चालले । तों अवचित समर्थ पाहिले ।\nमागल्या बाजूस बसलेले । फरसावरी तेधवां ॥२७॥\n\nमग कशाचें कीर्तन । गेले उभयतां धांवून ।\nजेवीं द्रव्य-घटातें पाहून । कृपण जाय हपापोनी ॥२८॥\n\nवा चातकातें स्वातिघन । वा मोरासी मेघदर्शन ।\nकिंवा तो रोहिणीरमण । चकोर पाहातां आनंदें ॥२९॥\n\nतैसें उभयतांसी झालें । दूर उभे राहिले ।\nविनयानें बोलूं लागले । कांहीं आणूं का खावया ? ॥३०॥\n\nमहाराज बोलले त्यावरी । तुला गरज असेल जरी ।\nआण झुणकाभाकरी । माळणीच्या सदनांतून ॥३१॥\n\nबंकटलालें सत्वरीं । चून अर्धी भाकरी ।\nआणोन ठेविली हातावरी । तया योगेश्वराच्या ॥३२॥\n\nचून भाकरी खात खात । वदले पितांबरासी समर्थ ।\nजा जावोनी ओढयाप्रत । तुंबा भरोनी आण पाणी ॥३३॥\n\nपितांबर बोले गुरुराया । ओढयास पाणी अल्प सदया ।\nपाण्यांत तुंबा बुडावया । मुळीं नाहीं अवसर ॥३४॥\n\nइतुकें असून तें पाणी । खराब केलें गुरुंनीं ।\nतेवीं जाणार्\u200Dया येणार्\u200Dयांनीं । नाहीं पिण्याच्या योग्य तें ॥३५॥\n\nमर्जी असल्या दुसरीकडून । पाणी आणितों तुंबा भरुन ।\nतैं बोलले गजानन । दुसरें पाणी आम्हां नको ॥३६॥\n\nनाल्याचेंच आण पाणी । आंत तुंबा बुडवोनी ।\nउगीच ओंजळी-ओंजळींनीं । तुंब्यांत पाणी भरुं नको ॥३७॥\n\nतुंबा घेऊन पितांबर । तात्काळ गेला नाल्यावर ।\nतुंबा भरेल ऐसें नीर । कोठें न त्यानें पाहिलें ॥३८॥\n\nतळवे पदाचे भिजतील । इतुकेंच तेथें होतें जल ।\nकरुन हातांची ओंजळ । तुंब्यांत पाणी भरणें नसे ॥३९॥\n\nऐसी झाली आड विहीर । चिंतावला पितांबर ।\nहिय्या करुन अखेर । तुंवें स्पर्श केला जला ॥४०॥\n\nतों ऐसें झालें अघटीत । तुंबा ठेवावा जेथ जेथ ।\nतो बुडे तेथ तेथ । खळगा पाहून ओढयाला ॥४१॥\n\nनाल्याचें घाण जीवन । तुंब्यांत स्फटिकासमान ।\nआल तैसें पाहोन । शिंपी चित्तीं चकित झाला ॥४२॥\n\nतो म्हणे ही ऐशी स्थिति । कीं आज झाली निश्चिती ।\nती योगेश्वराची साच शक्ति । संशय येथें धरणें नको ॥४३॥\n\nतुंबा आणून ठेविला । योगेश्वराचे सान्निध्याला ।\nत्याचा समर्थें स्वीकार केला । झुणकाभाकर सेविल्यावर ॥४४॥\n\nबंकटलालासी सुपारी । मागते झाले साक्षात्कारी ।\nअरे माळिणीच्या भाकरीवरी । माझी सेवा करतोस कां ? ॥४५॥\n\nकाढ सुपारी खिशांतून । फोडोन देई मजकारण ।\nतें ऐकतां समाधान । बंकटलालास झालें बहु ॥४६॥\n\nसुपारीच्या बरोबरी । दोन पैसे हातावरी ।\nठेवितां झाला व्याघ्रांबरी । दुदंडी तांब्याचे ॥४७॥\n\nखडकु दुदंडी व्याघ्रांबरी । हीं मुसलमानी नाणीं सारीं ।\nचालत होतीं व्यवहारीं । तया वर्\u200Dहाड प्रांतांत ॥४८॥\n\nपैशाप्रती पाहून । महाराज बोलले हांसोन ।\nकाय व्यापारी समजून । मजला तूं हें अर्पिसी ? ॥४९॥\n\nहें नाणें तुमचें व्यवहारीं । मला न त्याची जरुरी ।\nभावभक्ति नाण्यावरी । संतुष्ट मी रहातसे ॥५०॥\n\nतें तुझ्याजवळ होतें । म्हणून भेटलों पुन्हां तूंतें ।\nयाचा विचार चित्तातें । करी म्हणजे कळेल ॥५१॥\n\nजा आतां कीर्तन । दोघे जाऊन करा श्रवण ।\nमी लिंबापाशीं बैसोन । कथा त्याची ऐकतों ॥५२॥\n\nदोघे कीर्तनाप्रती आले । महाराज लिंबापाशीं बैसले ।\nगोविंदबुवांचें सुरु झालें । आरंभींचें निरुपण ॥५३॥\n\nनिरुपणासी भागवतीचा । घेतला होता एक साचा ।\nश्लोक एकादश स्कंधाचा । हंसगीतामधील ॥५४॥\n\nबुवांनीं पूर्वार्धा विशद केलें । त्याचा उत्तरार्ध समर्थ वदले ।\nतें ऐकोन घोटाळले । गोविंदबुवा मनांत ॥५५॥\n\nहा उत्तरार्ध वदणारा । पुरुष अधिकारी दिसतो खरा ।\nजा त्या घेऊन मंदिरा । या हो कीर्तनश्रवणास ॥५६॥\n\nबंकटलाल पितांबर । आणिक मंडळी निघाली इतर ।\nसमर्थासी साचार । कीर्तनासी आणावया ॥५७॥\n\nकेली विनंती अवघ्यांनीं । श्रोते अती विनयांनीं ।\nपरी बसल्या जागेपासोनी । मुळीं न महाराज हलले हो ॥५८॥\n\nगोविंदबुवा अखेर । येवोन जोडीते झाले कर ।\nकृपा करावी एक वार । चला शिवाच्या मंदिरीं ॥५९॥\n\nतुम्ही साक्षात्\u200C शंकर । बरें न बसणें बाहेर ।\nधन्यावांचून मंदिर । शून्य साच समर्था ॥६०॥\n\nपूर्वजन्मींचें पुण्य भलें । माझें आज उदेलें ।\nम्हणून हे दृष्टी पडले । साक्षात् चरण शिवाचे ॥६१॥\n\nकीर्तनाची फलप्राप्ती । झाली आज मजप्रती ।\nवेळ न करा गुरुमूर्ती । चला मंदिरीं माझ्यासवें ॥६२॥\n\nऐसें गोविंदबुवा बोलतां । समर्थ वदलें तत्त्वतां ।\nठेवी एकवाक्यता । भाषणीं गोविंदा लवमात्र ॥६३॥\n\nतूं इतक्यांत प्रतिपादिलें । अवघें ईश्वरें व्यापिलें ।\nआंत बाहेर कांहीं न उरलें । मग हा ऐसा हट्ट कां ? ॥६४॥\n\nजें जें जयानें सांगावें । तें तें त्यानें आचरावें ।\nशब्दच्छलासी न करावें । साधकानें केव्हांही ॥६५॥\n\nभागवताचा श्लोक सांगसी । आणि त्याच्या विरुद्ध वागसी ।\nकथेकर्\u200Dयाची रीत ऐसी । बरवी नव्हे गोविंदा ॥६६॥\n\nपोटभर्\u200Dया कथकेरी । तूं न व्हावें भूमीवरी ।\nजा कीर्तन समाप्त करी । मी येथून ऐकतों ॥६७॥\n\nबुवा कीर्तनीं परत आले । गर्जोन अवघ्यां बोलले ।\nतुमच्या शेगांवीं अमोल आलें । रत्\u200Dन हें त्या सांभाळा ॥६८॥\n\nहें न शेगांव राहिलें । पंढरपूर खचीत झालें ।\nचालते बोलते येथ आले । साक्षात्\u200C हे पांडुरंग ॥६९॥\n\nयांची तरतूद ठेवावी । सेवा यांची करावी ।\nयांची आज्ञा मानावी । वेदवाक्यापरी हो ॥७०॥\n\nतरीच तुमचें कल्याण । होईल निःसंशय करुन ।\nअनायासें हें निधान । जोडलें त्या दवडूं नका ॥७१॥\n\nकीर्तन अवघें सांग झालें । लोक आपुल्या घरां गेले ।\nबंकटलाल घरीं आले । चित्तीं हर्ष मावेना ॥७२॥\n\nआपल्या सन्माननीय पित्यासी । हकीकत कथिली प्रेमेंसी ।\nबाबा आपुल्या घरासी । गजानन आणा हो ! ॥७३॥\n\nपुत्रानें जें कथन केलें । तें भवानीरामें ऐकिलें ।\nआणि प्रेमें ऐसें वदलें । तूंच ये त्या घेऊन ॥७४॥\n\nपित्याची मिळाली संमती । बंकटलाल हर्षें अती ।\nम्हणे कधीं भेटेल गुरुमूर्ती । मजला सदनीं आणावया ॥७५॥\n\nपुढें माणिक चौकांत । चौथे दिवशीं सद्\u200Cगुरुनाथ ।\nभेटले बंकटलाला प्रत । अस्तमानाचे समयाला ॥७६॥\n\nदिनपति अस्ता गेला । इकडे बोधसूर्य उदेला ।\nमाणिक चौक प्राचीला । बंकटलालाच्या भाग्यानें ॥७७॥\n\nगुराखी घेऊन धेनूस । येऊं लागले ग्रामास ।\nसमर्थांच्या आसपास । गाई जमूं लागल्या ॥७८॥\n\nत्या वाटले नंदसुत । आला येथें साक्षात ।\nवृक्षावरी करितात । पक्षी किलकिलाट आनंदें ॥७९॥\n\nदिवाबत्तीची तयारी । दुकानदार करिती खरी ।\nअशा वेळीं आला घरीं । घेऊन बंकट महाराजा ॥८०॥\n\nपित्यानें मूर्ति पाहातां क्षणीं । अती आनंद झाला मनीं ।\nनमन साष्टांग केलें चरणीं । पाटावरी बैसविलें ॥८१॥\n\nआणि विनविलें जोडोन होत । कांहीं भोजन करा येथ ।\nतुम्ही साक्षात् पार्वतीकांत । प्रदोष वेळीं आला या ॥८२॥\n\nशिव आराधन प्रदोषकालीं । घडेल तो भाग्यशाली ।\nऐसी आहे ऐकिली । स्कंदपुराणीं गोष्ट म्यां ॥८३॥\n\nऐसें म्हणोन आणिलें । बिल्वपत्र तात्काळ भलें ।\nसमर्थांच्या ठेविलें । परमभक्तीनें मस्तकीं ॥८४॥\n\nकरा येथें भोजन । ऐसें गेलों बोलून ।\nपरी स्वयंपाकाकारण । अवधी आहे कांहींसा ॥८५॥\n\nस्वयंपाक होईपर्यंत । हे न थांबले जरी येथ ।\nतरी प्रदोषकालीं पार्वतीकांत । गेला उपासी घरांतूनी ॥८६॥\n\nत्यास करुं कैसी तोड । ऐसें संकट पडलें जड ।\nजनसमुदाय प्रचंड । जमला मौज पाहावया ॥८७॥\n\nविचार केला अखेरीं । दुपारच्या पुर्\u200Dया आहेत घरीं ।\nत्याच ठेवोन तबकांतरीं । पुढें ठेवूं समर्थांच्या ॥८८॥\n\nते अवघेच जाणती । कपट नाहीं माझ्या चित्तीं ।\nभावें भेटतो उमापती । ऐसा आहे सिद्धान्त ॥८९॥\n\nमी शिळें अवर्जुन । यास घालीत नाहीं अन्न ।\nशिवाय पक्क्या रसोईकारण । शिळें म्हणणें उचित नसे ॥९०॥\n\nचिंतिल्याप्रमाणें तयारी । तात्काळ त्यानें केली खरी ।\nआणून ठेविलें समोरी । तबक एक समर्थांच्या ॥९१॥\n\nपुर्\u200Dया बदाम खारका । केळीं मोसंबीं मुळे देखा ।\nभालाप्रती लाविला बुका । कंठीं घातिला पुष्पहार ॥९२॥\n\nगुरुमूर्ति प्रसन्न चित्तें । अवघे झाले सेविते ।\nजें जें पडेल पात्रातें । तें तें खाती भराभर ॥९३॥\n\nउदरीं सुमारें तीन शेर । अन्न सांठविलें साचार ।\nतेथेंच राहिले रात्रभर । श्रीगजानन महाराज ॥९४॥\n\nबंकटलालें दुसरे दिवशीं । मंगल स्नान समर्थांसी ।\nघातलें असे अतिहर्षी । तो न थाट वर्णवे ॥९५॥\n\nघागरीं सुमारें शंभर । उष्णोदकाच्या साचार ।\nपाणी घालती नारीनर । मन मानेल ऐशा रीतीं ॥९६॥\n\nकुणी शिकेकाई लाविती । कुणी साबण घेऊन हातीं ।\nसमर्थांतें घासीती । पदकमळ आवडीनें ॥९७॥\n\nकोणी दवना कोणी हीना । कोणी चमेली तेल जाणा ।\nकोणी बेलियाच्या मर्दना । करुं लागले निजहस्तें ॥९८॥\n\nअंगराग नानापरी । त्यांचें वर्णन कोण करी ।\nबंकटलालाचिया घरीं । उणें नव्हतें कशाचे तें ॥९९॥\n\nस्नानविधि संपला । पितांबर तो नेसविला ।\nअति सन्मानें बैसविला । योगिराज गादीवरी ॥१००॥\n\nभालीं गंध केशरी । गळ्यांत हार नानापरी ।\nकोणी तुळशीमंजरी । वाहूं लागले शिरावर ॥१॥\n\nनैवेद्य नानापरीचे । झाले समर्थार्पण साचे ।\nभाग्य त्या बंकटलालाचें । खचित आलें उदयाला ॥२॥\n\nतें बंकटलालाचें घर । झालें द्वारका साचार ।\nतया दिनीं सोमवार । वार शिवाचा होता हो ॥३॥\n\nअवघ्या मंडळींनीं आपुले । मनोरथ ते पूर्ण केले ।\nएक मात्र त्यांतून उरले । इच्छाराम शेटजी ॥४॥\n\nहा चुलत बंधु बंकटाचा । होता भाविक मनाचा ।\nभक्त असे शंकराचा । त्यासी ऐसें वाटलें ॥५॥\n\nआज आहे सोमवार । मसी उपास साचार ।\nघरां प्रत्यक्ष शंकर । चालते बोलते आलेच कीं ॥६॥\n\nत्यांची पूजा अस्तमानीं । यथासांग करोनी ।\nकरुं पारणा ऐसी मनीं । इच्छा त्यानें धरली असे ॥७॥\n\nतों झाला अस्तमान । मावळलासे नारायण ।\nइच्छारामें केलें स्नान । प्रदोष वेळा लक्षुनी ॥८॥\n\nपूजासाहित्य घेऊन । साधु जे कां गजानन ।\nत्यांचें केलें पूजन । परम प्रेमें करोनी ॥९॥\n\nआणि विनंती केली वरी । झालें आहे दुपारीं ।\nआपुलें तें भोजन जरी । परी आतां कांहीं खावें ॥११०॥\n\nआपण जेवल्यावांचून । मी नाहीं घेणार अन्न ।\nआहे मजला उपोषण । सोमवारचें गुरुराया ! ॥११॥\n\nअवघ्या भक्तांचा हेत पुरला । माझा मात्र राहिला ।\nतो पाहिजे पुरविला । तुम्ही कृपा करुन ॥१२॥\n\nजन कुतूहल दृष्टींनीं । पाहूं लागले तया स्थानीं ।\nइच्छाराम तो घेवोनी । नैवेद्य आला परातींत ॥१३॥\n\nआंबेमोहर तांदळाचा । दोन मुदी भात साचा ।\nनानाविध पक्वान्नांचा । थाट केला तयानें ॥१४॥\n\nजिलबी राघवदास मोतीचूर । करंज्या अनारसे घीवर ।\nशाखांचे नाना प्रकार । वर्णन करावे कोठवरी ? ॥१५॥\n\nअगणित चटण्या कोशिंबिरी । वाडगा दह्याचा शेजारीं ।\nतुपाची ती वाटी खरी । आदनाच्या सव्य भागा ॥१६॥\n\nचार मनुष्यांचें अन्न । ऐसा नैवेद्य परिपूर्ण ।\nसमर्थांपुढें आणून । ठेवला इच्छारामानें ॥१७॥\n\nपाहोन त्या नैवेद्यासी । महाराज बोलले आपणासी ।\nखातो खातो अहर्निशीं । ऐसें बोलसी गणप्पा ॥१८॥\n\nखा हें आतां अवघें अन्न । अघोर्\u200Dया न करी अनमान ।\nपाहों आले अवघे जन । तुझ्या अघोर वृत्तीला ॥१९॥\n\nमहाराज भोजना बैसले । अन्न अवघें पार केलें ।\nपात्रीं न कांहीं ठेविलें । मीठ लिंबू तेंही पाहा ॥१२०॥\n\nआग्रहाचा प्रकार । काय होतो अखेर ।\nहें दावण्या साचार । कौतुक केलें गुरुवरें ॥२१॥\n\nखणाणून उलटी झालि । खाल्ल्या अन्नाची ती भली ।\nऐसीच गोष्ट होती केली । श्रीरामदासें एकदां ॥२२॥\n\nखिरीची झाली वासना । रामदासाचीया मना ।\nतिची खोड मोडण्या जाणा । आकंठ खीर प्याले कीं ॥२३॥\n\nउलटीं होतां परत । ती भक्षूं लागले सद्\u200Cगुरुनाथ ।\nश्रीरामदासस्वामी समर्थ । वासनेसी जिंकावया ॥२४॥\n\nतैसें लोकाग्रहाला । घालावयासी शीघ्र आळा ।\nहा उलटीचा प्रकार केला । अंगीं बळ असूनिया ॥२५॥\n\nसत्\u200Cपुरुषाचें आचरण । पुढील पिढीला साधन ।\nहोतें कराया संरक्षण । निसर्गाच्या धर्माचें ॥२६॥\n\nतेंच समर्थें येथें केलें । लोकांलागीं सुचविलें ।\nआग्रह करणें न चांगलें । तो विपरीत फळ देई ॥२७॥\n\nअसो उलटी झाल्यावरी । जागा केली साफ सारी ।\nनेवोन बैसविले पहिल्या परी । स्नान घालोन महाराजा ॥२८॥\n\nनरनारी दर्शनें घेती । महाराजांची आनंदवृत्ती ।\nतों भजन करण्याप्रती । दिंडया आल्या दोन तेथें ॥२९॥\n\nआवाज ज्यांचे सुस्वर । खडे पहाडी मनोहर ।\nविठ्ठलाचा नामगजर । करुं लागले आवडीनें ॥१३०॥\n\nइकडे महाराज आसनीं । होते ते वदले वदनीं ।\nभजनाचिया मिषांनीं । गणगण गणांत बोते ॥३१॥\n\nहेंच सर्वदा त्यांचें भजन । करिती टिचक्या वाजवून ।\nऐसा झाला आनंद जाण । रात्रभरीं ते ठायां ॥३२॥\n\n’गण गण’ हें त्यांचें भजन । हमेशा चाले म्हणून ।\nलोकांनीं दिलें अभिधान । गजानन हें तयाला ॥३३॥\n\nजो स्वयमेव ब्रह्म झाला । नांवरुप कोठून त्याला ? ।\nनामरुपाचा गलबला । प्रकृतीच्या आश्रयास ॥३४॥\n\nअस्ति-भाति-प्रिया ठायीं । योगेश्वर निमग्न राही ।\nत्या आनंदा न वर्णवे कांहीं । त्याची उपमा त्यालाच असे ॥३५॥\n\nआषाढीसी पंढरपूर । वा सिंहस्थीं गोदातीर ।\nवा कुंभमेळ्यासी साचार । गर्दी होते हरिद्वारीं ॥३६॥\n\nत्यापरि शेगांवांत । बंकटलालाच्या घरांत।\nलांबलांबून असंख्यात । जन येती दर्शना ॥३७॥\n\nस्वामी समर्थ गजानन । हेच विठ्ठल नारायण ।\nनिश्चय विटेस ठेवून । पाय उभे राहिले ॥३८॥\n\nत्यांचें वचन गोदातीर । आनंद हा हरिद्वार ।\nगजबजलें शेगांव नगर । सदन राऊळ बंकटाचें ॥३९॥\n\nजो ब्रह्मपदा पोंचला । जात कोठून उरली त्याला ? ।\nसूर्याचिया प्रकाशाला । अवघेंच आहे सारखें ॥१४०॥\n\nनित्य यात्रा नवी येई । समाराधना होती पाही ।\nत्यांतें वाणितां शेषही । थकून जाईल निःसंशय ॥४१॥\n\nतेथें माझा पाड कोण । मी कीटकासमान ।\nअवघें वदे गजानन । निमित्त करुन माझ्या मुखा ॥४२॥\n\nसमर्थांची दिनचर्या । सांगतों थोडी या ठायां ।\nअगाध त्यांचें चरित्र गाया । मज पामरा मती नसे ॥४३॥\n\nकधीं करावें मंगलस्नान । कधीं हाळांत जाऊन ।\nकधीं कधीं प्राशन । करावें गढूळ जलाचें ॥४४॥\n\nत्यांच्या दिनचर्येचा । नियम नव्हता एक साचा ।\nप्रकार वायूच्या गतीचा । न ये ठरवितां कोणासी ॥४५॥\n\nचिलमीवरी प्रेम भारी । ती लागे वरच्यावरी ।\nनव्हती आसक्ति तिच्यावरी । तें केवळ कौतुक ॥४६॥\n\nअसो आतां पुढीलाध्याया । भाव ठेवा ऐकावया ।\nआली पर्वणी साधावया । वेळ करुं नका हो ! ॥४७॥\n\nहें श्रीगजाननचरित्र । आदर्श होवो भाविकांप्रत ।\nहेंच विनवी जोडोन हात । दासगणू ईशातें ॥१४८॥\n\nश्रीहरिहरार्पणमस्तु ॥ शुभं भवतु ॥\n\n॥ इति श्री गजानन विजय ग्रंथस्य द्वितीयोऽध्यायः समाप्तः ॥"
}