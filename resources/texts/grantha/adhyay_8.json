{
  "title_mr": "अध्याय ८",
  "title_en": "Adhyay 8",
  "adhyay_mr": "॥ श्रीगणेशाय नमः ॥\n\nहे वसुदेवदेवकीनंदना । हे गोपगोपीमनरंजना ।\nहे दुष्टदानवमर्दना । श्रीहरी पाव मातें ॥१॥\n\nतुझ्या प्राप्तीचें साधन । कर्मादिकांचें अनुष्ठान ।\nपरा भक्तीचें सेवन । करण्या आहे अपात्र मी ॥२॥\n\nतुझीं ज्ञानदात्रीं शास्त्रें सारीं । गीर्वाण भाषेभीतरीं ।\nत्यांचें सांग करुं हरी । सेवन तें कवण्या रीतीं ॥३॥\n\nगीर्वाणाचा नसे गंध । त्यांतून माझी मती मंद ।\nकमलांतील मकरंद । बेडुकाला मिळतो कसा ॥४॥\n\nअन्नदानें तुझी प्राप्ति । जरी करुन घेऊं श्रीपती ।\nतरी धनाचा अभाव निश्चिती । दारिद्रय पदरीं बांधिलें त्वां ॥५॥\n\nजरी करुं मी तीर्थयात्रा । तरी सामर्थ्य नाहीं गात्रां ।\nतशांतही अंधत्व आतां । आलें आहे दृष्टीतें ॥६॥\n\nऐसा सर्व बाजूंनीं । मी हीनदीन चक्रपाणी ।\nदारिद्रयाचे मनीच्या मनीं । जाती जिरोनी मनोरथ ॥७॥\n\nहें व्यावहारिक दृष्टया खरें जरी । परी तुझी कृपा झाल्यावरी ।\nस्वानंदाच्या सागरीं । पोहत राहे अहोरात्र ॥८॥\n\nतुझ्या कृपेचें महिमान । आगळें आहे सर्वांहून ।\nघनाच्या पाण्यालागून । दाम देण्याची गरज नसे ॥९॥\n\nमेघांनीं आणिल्या मनांत । तळीं विहिरी भरतात ।\nनिवळ खडकास फुटतात । पाट पाण्याचे पांडुरंगा ! ॥१०॥\n\nऐशा त्या तव कृपेचा । दासगणू हा भुकेला साचा ।\nघास एखादा तरी त्याचा । घाल माझ्या मुखांत ॥११॥\n\nतेणें मी तृप्त होईन । अवघ्या सुखातें पावेन ।\nअमृताचा लाभतां कण । रोग सारे दूर होती ॥१२॥\n\nअसो मागील अध्यायीं । देशमुख पाटलाठायीं ।\nमुक्कामातें दुफळीबाई । येऊन बसली हें ऐकिलें ॥१३॥\n\nजेथ जेथ ही नादे दुफळी । तेथ तेथ ही करी होळी ।\nअवघ्या सुखाची रांगोळी । इच्या पायीं होतसे ॥१४॥\n\nक्षयरोग तो शरीराला । वा दुफळी रोग समाजाला ।\nनेतसे यमसदनाला । प्रयत्\u200Dन पडती लुळे तेथ ॥१५॥\n\nअसो तळ्याचिया कांठावर । देशमुखांचा एक महार ।\nकरुं लागला चरचर । या खंडूपाटलापुढें ॥१६॥\n\nपाटील गांवीचा अधिकारी । पाटील गांवीची पांढरी ।\nकांहीं कामावरुन खरी । कुरबुर झाली उभयतांत ॥१७॥\n\nतो असे मर्\u200Dया महार । देशमुखांचा ज्याला जोर ।\nतो बोलला उणें उत्तर । खंडू पाटलाकारणें ॥१८॥\n\nपाटील वदला त्यावरी । तुझी रीत ही नाहीं बरी ।\nगरीबानें पायरी । आपली कधीं सोडूं नये ॥१९॥\n\nउणीं उत्तरें बोलण्याचा । अधिकार आहे देशमुखाचा ।\nतुझ्यासारख्या नकटयाचा । नाहीं हें आण मनीं ॥२०॥\n\nतरी महार ऐकेना । करुं लागला चेष्टा नाना ।\nत्याच्या ऐकोनी भाषणा । पाटील खवळला मानसीं ॥२१॥\n\nबाचाबाचीचें कारण । होतें अति क्षुल्लक जाण ।\nकागद ठाण्यालागून । पाठवणें होते पाटलाला ॥२२॥\n\nतो टप्पा न्यावयासी । सांगितलें होतें महारासी ।\nकीं तूं असाच जा अकोल्यासी । तहशिलींत टप्पा द्याया हा ॥२३॥\n\nतें ऐकोनी वदला महार । मी न हा टप्पा नेणार ।\nदेशमुखाच्या आश्रितावर । तुमचा डोळा हमेशा ॥२४॥\n\nकांहीं असो आज दिनीं । मी टप्पा न जाय घेवोनी ।\nतुझ्या हुकुमालागुनी । बोंबा शिमग्याच्या समजतों मी ॥२५॥\n\nऐसें वदनीं बोलला । हावभावही तैसा केला ।\nमूठ वळुनी हात नेला । त्यानें आपल्या मुखापुढें ॥२६॥\n\nती त्याची पाहूनि कृती । खंडू पाटील कोपला चित्तीं ।\nभरीव वेळूची काठी होती । पाटलाच्या हातांत ॥२७॥\n\nत्याच काठीचा केला प्रहार । महाराचिया हातावर ।\nपाटील मूळचा जोरदार । त्यानें रागें केला प्रहार हा ॥२८॥\n\nत्या प्रहारें करुनी । हात गेला मोडूनी ।\nमहार बेशुद्ध होवोनी । पडता झाला भूमीवर ॥२९॥\n\nपाटील दुसर्\u200Dया महाराला । गेले टप्पा द्यावयाला ।\nतों इकडे वृत्तान्त कैसा झाला । तो आतां सांगतों ॥३०॥\n\nतो महार त्याच्या आप्तांनीं । नेला उचलून देशमुखसदनीं ।\nमोडला हात हें पाहूनि । देशमुख ते संतोषले ॥३१॥\n\nवा ! वा ! छान गोष्ट झाली । आपणां कुरापत काढण्या भली ।\nही अनायासें संधी आली । ती उपयोगी न दवडणें ॥३२॥\n\nत्यांनीं त्या महारासी । तात्काळ नेलें कचेरीसी ।\nसमाजविलें अधिकार्\u200Dयासी । खोटेंनाटें विबुध हो ॥३३॥\n\nकोठेंही दोन पक्षांत । वांकडें आल्या यत्किंचित् ।\nकांटयांचेच होतात । नायटे ते अवलोका ॥३४॥\n\nफिर्याद त्या महाराची । पुस्तकांत नोंदली साची ।\nआज्ञा झाली अधिकार्\u200Dयाची । पाटील पकडून आणावया ॥३५॥\n\nशेगांवीं झाली पुकार । उद्यां आहे पडणार ।\nपाटलाच्या पदीं थोर । बेडी करीं हातकडया ॥३६॥\n\nखंडू पाटला समजलें । धाबें त्याचें दणाणलें ।\nतोंडचें पाणी पळालें । झाला अति चिंतातुर ॥३७॥\n\nज्या शेगांवीं मी वाघापरी । वागत होतों आजवरी ।\nतेथेंच कां हा श्रीहरी । प्रसंग आणिला बेंडीचा ॥३८॥\n\nअब्रुदारास अपमान । वाटे मरणाहून मरण ।\nबंधु गेले घाबरुन । कांहीं विचार सुचेना ॥३९॥\n\nखंडू हताश होऊन बसला । तों एक विचार सुचला त्याला ।\nश्रीगजानन महाराजाला । सांकडें हें घालावें ॥४०॥\n\nत्या साधूचे वांचून । या संकटाचें निरसन ।\nकरणारा न कोणी आन । राहिला या वर्\u200Dहाडीं ॥४१॥\n\nलौकिकीं यत्\u200Dन करण्याला । बंधु गेले अकोल्याला ।\nखंडू पाटील नीट आला । समर्थांकडे रात्रीस ॥४२॥\n\nयेतांच केला नमस्कार । शिर ठेविलें पायांवर ।\nमहाराज आला कठीण फार । प्रसंग तो माझ्यावरी ॥४३॥\n\nसरकारी कामानिमित्त । मी एका महाराप्रत ।\nतळ्यापाशीं ताडिलें सत्य । करांतील काठीनें ॥४४॥\n\nत्याचा ऐसा परिणाम झाला । कांटयाचा नायटा केला ।\nदेशमुख मंडळींनीं भला । माझें अहित करण्यास ॥४५॥\n\nत्यानिमित्त कैद मला । होण्याचा उद्यां प्रसंग आला ।\nसमर्था माझ्या इज्जतीला । तुजवीण कोण रक्षील ? ॥४६॥\n\nउद्यां येतील राजदूत । मला येथूनि नेण्याप्रत ।\nबेडी ठोकोनि पायांत । ऐसें आज ऐकिलें ॥४७॥\n\nत्यापेक्षां गुरुवरा । गळा माझा येथेंचि चिरा ।\nही घ्या तलवार देतों करां । वेळ करुं नका हो ॥४८॥\n\nअब्\u200Dरुदाराकारण । बेइज्जत हेंच मरण ।\nअपराध माझा त्यांतून । अति अल्प दयाळा ॥४९॥\n\nत्या अपराधरुपी खडयाचा । हा डोंगर झाला साचा ।\nअभिमान माझ्या अब्रूचा । धरा समर्था ये काळीं ॥५०॥\n\nजयद्रथाच्या वेळेला । अग्निकाष्ठ भक्षिण्याला ।\nहोता अर्जुन तयार झाला । केवळ आपुल्या अब्रूस्तव ॥५१॥\n\nतेथें भगवंतानें भली । अब्रू त्याची रक्षण केली ।\nप्रभूनें वस्त्रें नेसविलीं । द्रौपदीला सभेंत ॥५२॥\n\nतेवीं मम अब्रूही पांचाळी । देशमुख कौरवांनीं आणिली ।\nनग्न करण्यासाठीं भली । तिचें करा हो रक्षण ॥५३॥\n\nऐसें वदून समर्थाला । पाटील रडूं लागला ।\nआसवांचा तो चालला । पूर नेत्रांवाटें हो ! ॥५४॥\n\nघरचीं माणसें चिंतातुर । आधींच झालीं होतीं फार ।\nनाहीं त्यांच्या शोका पार । तो सांगावा कोठवरी ? ॥५५॥\n\nइकडे समर्थांनीं भले । दोन्ही हातीं कवटाळिलें ।\nखंडू पाटला हृदयीं धरिलें । त्याचें सांत्वन करावया ॥५६॥\n\nअरे ! कामकर्त्या पुरुषाप्रत । ऐशीं संकटें येतात ।\nवरच्यावरी जाण सत्य । त्याची चिंता वाहूं नको ॥५७॥\n\nस्वार्थदृष्टि बळावतां । ऐसेंच होतें तत्त्वतां ।\nखर्\u200Dया नीतीची ती वार्ता । अणुमात्र त्या कळत नसे ॥५८॥\n\nतुम्ही पाटील देशमुख दोघेजण । एका जातीचे असून ।\nएकमेकांचें नुकसान । स्वार्थें करुं पाहतां ॥५९॥\n\nमागें कौरवपांडवांत । स्वार्थेंच आला विपट सत्य ।\nपरि पांडवांचा पक्ष तेथ । न्यायें खरा होता कीं ॥६०॥\n\nम्हणून पांडवांकारणें । साह्य केलें भगवंतानें ।\nसत्यासाठीं मारणें । भाग पडलें कौरवांना ॥६१॥\n\nजा भिऊं नकोस तिळभर । बेडी न तुशीं पडणार ।\nकिती जरी केला जरी केला जोर । देशमुखानें आपला ॥६२॥\n\nतेंच पुढें खरें झालें । पाटील निर्दोषी म्हणून सुटले ।\nजें कां संतमुखावाटें आलें । तें न खोटें होई कधीं ॥६३॥\n\nपाटील मंडळी उत्तरोत्तर । भजूं लागली साचार ।\nकोणा नाहीं आवडणार । अमृत तें सेवावया ? ॥६४॥\n\nपुढें खंडू पाटलानें । करुन विनंति प्रेमानें ।\nनेलें रहायाकारणें । समर्थाला निजगृहीं ॥६५॥\n\nअसतां पाटील सदनांत । गजाननस्वामी समर्थ ।\nब्राह्मण आले अवचित । दहापांच तैलंगी ॥६६॥\n\nतैलंगी विद्वान असती । कर्मठ वेदावरी प्रीती ।\nपरी धनाचा लोभ चित्तीं । राही ज्यांच्या विशेष ॥६७॥\n\nतें कांहीं मिळेल म्हणून । समर्थाकडे आले जाण ।\nतयीं होते पांघरुण । घेऊन समर्थ निजलेले ॥६८॥\n\nत्यांना जागे करण्याप्रत । ब्राह्मण म्हणूं लागले मंत्र ।\nजटेचे ते स्वरासहित । अति उच्च स्वरानें ॥६९॥\n\nमंत्र म्हणण्यांत चूक झाली । ती न त्यांनीं दुरुस्त केली ।\nम्हणून आसनीं उठून बसली । गजाननाची स्वारी पहा ॥७०॥\n\nआणि ऐसें वदले ब्राह्मणांला । तुम्ही कशासाठीं वैदिक झालां ।\nहीनत्व वेदविद्येला । आणूं नका रे निरर्थक ॥७१॥\n\nही न विद्या पोटाची । मोक्षदात्री आहे साची ।\nवा डोईस बांधल्या शालीची । किंमत कांहीं राखा हो ॥७२॥\n\nमी म्हणतों ऐसें म्हणा । खरे स्वर मनीं आणा ।\nउगीच भोळ्या भाविकांना । सोंग आणून नाडूं नका ॥७३॥\n\nजी ऋचा ब्राह्मणांनीं । म्हणण्या सुरुं केली जाणी ।\nतोच अध्याय समर्थांनीं । धडधड म्हणून दाखविला ॥७४॥\n\nचूक न कोठें म्हणण्यांत । शब्दोच्चार स्पष्ट सत्य ।\nवाटे वसिष्ठ मूर्तिमंत । वेद म्हणण्या बसला असे ॥७५॥\n\nतेलंगी तें ऐकून चकित झाले । अधोवदन बैसले ।\nमुख वरी करण्या आपुलें । भय मनीं वाटलें त्यां ॥७६॥\n\nसूर्य उदय झाल्यावर । त्याच्यापुढें कां होणार ।\nदीपांचा तो जयजयकार । त्यांची किंमत अंधारीं ॥७७॥\n\nविप्र म्हणती आपुल्या मनीं । हा पिसा कशाचा महाज्ञानी ।\nचारी वेद याच्या वदनीं । नांदतात प्रत्यक्ष ॥७८॥\n\nहा विधाताच होय दुसरा । शंका येथें नुरली जरा ।\nहा असावा ब्राह्मण खरा । जातीनें कीं निःसंशय ॥७९॥\n\nपरमहंस दीक्षा याची । वार्ता न उरली बंधनाची ।\nकोणत्याही प्रकारची । हा जीवन्मुक्त सिद्धयोगी ॥८०॥\n\nकांहीं पुण्य होतें पदरीं । म्हणून मूर्ति पाहिली खरी ।\nहा वामदेव याला दुसरी । उपमा न ती द्यावया ॥८१॥\n\nअसो खंडू पाटलाकडून । त्या ब्राह्मणांलागून ।\nदेते झाले दयाघन । रुपया रुपया दक्षिणा ॥८२॥\n\nब्राह्मण संतुष्ट झाले । अन्य गांवां निघून गेले ।\nमहाराजही कंटाळले । उपाधीला गांवच्या ॥८३॥\n\nश्रोते खर्\u200Dया संताप्रत । उपाधी ना असे पटत ।\nदांभिकाला मात्र । भूषण होतें तियेचें ॥८४॥\n\nगांवाचिया उत्तरेला । एक मळा सान्निध्याला ।\nया मळ्यांत भाजीपाला । होत होता बहुवस ॥८५॥\n\nएक शिवाचें मंदिर । तेथें होतें साचार ।\nलिंबतरुंची थंडगार । छाया होती ते ठायीं ॥८६॥\n\nहा कृष्णाजी पाटलाचा । मळा होता मालकीचा ।\nहा कृष्णाजी खंडुजीचा । सगळ्यांत शेवटला भाऊ असे ॥८७॥\n\nत्या मळ्यांत महाराज आले । शिवालयासन्निध बसले ।\nएका ओटयावरी भले । निंबतरुच्या छायेंत ॥८८॥\n\nसमर्थ म्हणाले कृष्णाजीसी । मी आलों तुझ्या मळ्यासी ।\nकांहीं दिवस राहावयासी । या श्रीशंकरासन्निध ॥८९॥\n\nहा भोलानाथ कर्पूरगौर । नीलकंठ पार्वतीवर ।\nहा राजराजेश्वर । आहे अवघ्या देवांचा ॥९०॥\n\nतो तुझ्या मळ्यांत रमला । म्हणून मींही विचार केला ।\nयेथें येण्याचा तो भला । दे साउली करुन ॥९१॥\n\nतें वाक्य ऐकिलें । सहा पत्रे आणविले ।\nओटयावरी छप्पर केलें । कृष्णाजीनें तात्काळ ॥९२॥\n\nसमर्थांनीं वास केला । म्हणून मला क्षेत्र झाला ।\nराजा जाय जया स्थला । मीच होते राजधानी ॥९३॥\n\nमहाराजांचे बरोबर । होता पाटील भास्कर ।\nसेवा करण्या निरंतर । दुसरा तुकाराम कोकाटया ॥९४॥\n\nखाण्यापिण्याची तरतूद सारी । निजांगें कृष्णाजी पाटील करी ।\nसमर्थ ते जेवल्यावरी । तो प्रसाद घेत असे ॥९५॥\n\nअसो गजानन असतां मळ्यांत । गोष्ट घडली अद्\u200Cभुत ।\nयेते झाले फिरत फिरत । दहा वीस गोसावी ते ठायां ॥९६॥\n\nसमर्थांचा बोलबाला । त्यांनीं आधींच होता ऐकिला ।\nम्हणूनि त्यांनीं तळ दिला । येऊनि या मळ्यामध्यें ॥९७॥\n\nगोसावी म्हणती पाटलासी । आम्ही आहों तीर्थवासी ।\nजातों रामेश्वरासी । भागीरथीला घेऊन ॥९८॥\n\nगंगोत्री जम्नोत्री केदार । हिंगलाज गिरनार डाकुर ।\nऐशीं क्षेत्रें अपार । पाहिलीं पायीं फिरुनी ॥९९॥\n\nब्रह्मगिरी गोसाव्याचे । आम्ही शिष्य आहों साचे ।\nमहाराजही आमुचे । आहेत सांप्रत बरोबर ॥१००॥\n\nहे महासाधु ब्रह्मगिरी । ज्यांचा बंदा गुलाम हरी ।\nती मूर्ति आली घरीं । तुझ्या पूर्वभाग्यानें ॥१॥\n\nशिरापुरीचें अयाचित । आम्हां द्यावें तुम्ही त्वरित ।\nलागे जो ओढण्याप्रत । गांजा तोही पुरवावा ॥२॥\n\nतीन दिवस येथें राहूं । चौथे दिवशीं येथून जाऊं ।\nपाटील नका कष्टी होऊं । साधून घ्या ही पर्वणी ॥३॥\n\nतुम्ही पोशिला मळ्यांत । वेडा पिसा नंगाधूत ।\nमग आम्हां देण्या अयाचित । मागें पुढें कां पाहतां ? ॥४॥\n\nगाढवासी पोशिती । गाईस लाथा मारिती ।\nते का म्हणावें सन्मती । पहा विचार करुन ॥५॥\n\nआम्ही गोसावी वैराग्यभरित । जाणतों अवघा वेदान्त ।\nमर्जी असल्या मळ्यांत । या पोथी ऐकावया ॥६॥\n\nकृष्णाजी म्हणे त्यावरी । उद्यां घालीन शिरापुरी ।\nआज आहेत भाकरी । त्याच जाव्या घेऊन ॥७॥\n\nजितुका गांजा ओढाल । तितुका तेथेंच मिळेल ।\nतेथें चालता बोलता कंठनीळ । बसला आहे पत्र्यामध्यें ॥८॥\n\nदोन प्रहराची वेळा खरी । घेतल्या चूण भाकरी ।\nमळ्यांत घेउनि विहिरीवरी । बसले गोसावी भोजना ॥९॥\n\nसमर्थांच्या समोरी । एका छपराभीतरीं ।\nगोसाव्यांनीं लाविली खरी । आपआपलीं कडासनें ॥११०॥\n\nत्यांचा जो होतो महंत । ब्रह्मगिरी नामें सत्य ।\nतो भगवद्गीतेप्रत । वाचूं लागला अस्तमानीं ॥११॥\n\nगोसावी श्रवणा बैसले । गांवांतूनही कांहीं आले ।\nपोथी ऐकावया भले । त्या ब्रह्मगिरी गोसाव्याची ॥१२॥\n\n\"नैनं छिन्दन्ति\" हा श्लोक । निरुपणाचा होता देख ।\nब्रह्मगिरी पक्का दांभिक । स्वानुभवाचा लेश नसे ॥१३॥\n\nनिरुपण त्याचें ऐकिलें । गांवकर्\u200Dयास नाहीं पटलें ।\nते आपसांत बोलूं लागले । हा नुसता शब्दच्छल ॥१४॥\n\nसारे पोथी ऐकिल्यावरी । येऊन बसले पत्र्याभीतरीं ।\nगजाननाच्या समोरी । संतदर्शन घ्यावया ॥१५॥\n\nलोक म्हणती छपराला । निरुपणाचा भाग झाला ।\nयेथें पत्र्यास बैसला । स्वानुभवाचा पुरुष हा ॥१६॥\n\nतेथें ऐकला इतिहास । येथें पाहिला प्रत्यक्ष पुरुष ।\nया भाषणें गोसाव्यास । राग आला कांहींसा ॥१७॥\n\nअवघे गोसावी गांजा प्याया । बसले होते घेऊनिया ।\nत्या पत्र्याचिया ठायां । चालली चिलीम गांजाची ॥१८॥\n\nपत्र्यांत पलंगाच्या वरी । बसली होती समर्थस्वारी ।\nचिलीम भरुन वरच्यावरी । प्याया देई भास्कर ॥१९॥\n\nत्या चिलिमीच्या विस्तवाची । ठिणगी पलंगीं पडली साची ।\nती पडतांना कोणाची । दृष्टि न गेली तिच्यावर ॥१२०॥\n\nकांहीं वेळ गेल्यावर । निघूं लागला धूर ।\nपलंग पेटला अखेर । एकदम चहूं बाजूंनीं ॥२१॥\n\nतो प्रकार पाहतां । भास्कर बोले सद्\u200Cगुरुनाथा ।\nपलंग सोडा शीघ्र आतां । या खालीं उतरुन ॥२२॥\n\nलाकडें हीं पलंगाचीं । आहेत कीं सागाचीं ।\nतीं न आतां विझायाचीं । पाण्यावांचून दयाळा ॥२३॥\n\nतयीं समर्थ बोलले वाचें । भास्करा अग्नि विझविण्याचें ।\nकारण नाहीं तुला साचें । जल मुळींच आणूं नको ॥२४॥\n\nअहो महाराज ब्रह्मगिरी । या बैसा पलंगावरी ।\nतुम्हां आहे अवगत खरी । भगवद्गीता साकल्यें ॥२५॥\n\nत्याच्या परीक्षेची वेळ । आणिली हरीनें तात्काळ ।\nब्रह्मा न जाळी अनळ । याचा प्रत्यय दाखवा ॥२६॥\n\n\"नैनं छिन्दन्ति\" श्लोकावर । व्याख्यान केलें एक प्रहर ।\nआतां कां मानितां दर । या पलंगीं बसण्याचा ? ॥२७॥\n\nजा भास्करा लौकरी । ब्रह्मगिरीला करीं धरी ।\nआणून बसवी अत्यादरीं । या जळत्या पलंगास ॥२८॥\n\nऐशी आज्ञा होतां क्षणीं । भास्कर गेला धांवोनी ।\nब्रह्मगिरीचा सव्य पाणी । धरिला त्यानें निजकरें ॥२९॥\n\nभास्कराचें शरीर । धिप्पाड सशक्\u200Dत पिळदार ।\nतो गोसावि त्याच्या समोर । शोभूं लागला घुंगुरडें ॥१३०॥\n\nपलंग पेटला चौफेर । ज्वाळा निघूं लागल्या थोर ।\nपरी महाराज आसनीं स्थिर । हलले मुळीं न इतकेंही ॥३१॥\n\nश्री प्रल्हाद कयाधूसुत । उभा केला अग्नींत ।\nहें लिहिलें पुराणांत । श्रीव्यासांनीं भागवतीं ॥३२॥\n\nत्या लिहिल्या गोष्टीचें । प्रत्यंतर दाविलें साचें ।\nमळ्यामाजीं कृष्णाजीचें । श्रीगजानन साधूंनीं ॥३३॥\n\nब्रह्मगिरी म्हणे भास्कराशीं । मला न न्या पलंगापाशीं ।\nमहाराजांच्या अधिकाराशीं । मीं नाहीं जाणितलें ॥३४॥\n\nतें न मानी भास्कर । ओढीत आणिला फरफर ।\nउभा केला समोर । आपल्या सद्\u200Cगुरुरायाच्या ॥३५॥\n\n’नैनं दहति पावक ।’ हें खरें करुन दावा वाक्य ।\nऐसें बोलतां महाराज देख । गोसावी परम घाबरला ॥३६॥\n\nगोसावी म्हणे भीत भीत । मी पोटभर्\u200Dया आहे संत ।\nशिरापुरी खाण्याप्रत । मी झालों गोसावी ॥३७॥\n\nमाझ्या अपराधाची क्षमा । साच करी शांतिधामा ।\nकेला खटाटोप रिकामा । गीताशास्त्र शिकण्याचा ॥३८॥\n\nतुला पिसा मी म्हणालों । आतां पस्तावा पावलों ।\nमी दांतीं तृण धरुन आलों । शरण तुला अभय दे ॥३९॥\n\nशेगांवच्या जनांनीं । केली समर्थां विनवणी ।\nआपणा अग्नीपासूनी । भय नाहीं हें खरें ॥१४०॥\n\nतरी महाराज आमच्याकरितां । खालीं यावें लवकर आतां ।\nअशा स्थितींत पाहतां । तुम्हां आम्हां धडकी भरे ॥४१॥\n\nम्हणून आमच्यासाठीं । उतरा खालीं ज्ञानजेठी ॥ गोसावी झाला हिंपुटी ।\nतो न कांहीं बोलला ॥४२॥\n\nलोक विनंतीस द्याया मान । खालीं उतरले गजानन ।\nतो पलंग पडला कोसळून । एक पळही न लागलें त्या ॥४३॥\n\nअवघाच होता जळला । जो भाग शेष उरला ।\nतो लोकांनीं विझविला । साक्ष दावण्या इतरांसी ॥४४॥\n\nब्रह्मगिरी पायीं लागला । निरभिमान अवघा झाला ।\nस्पर्श होता गंगाजला । मल कोठूनी राही तेथ ? ॥४५॥\n\nमग मध्यरात्रीच्या समयाला । ब्रह्मगिरीस बोध केला ।\nआजपासून चेष्टेला । तूं या सोडून देईं रे ॥४६॥\n\nज्यांनीं राख लावावी । त्यांनीं उपाधी दूर ठेवावी ।\nअनुभवावीण न सांगावी । गोष्ट कोणा निरर्थक ॥४७॥\n\nनुसतें शब्दपांडित्य । माजलें जगीं अतोनात ।\nतेणेंच आहे झाला घात । आपुल्या या संस्कृतीचा ॥४८॥\n\nगोसावी मच्छिंद्र जालंदर । गोरख गहिनी साचार ।\nज्ञानेश्वराचा अधिकार । किती म्हणून सांगावा ॥४९॥\n\nस्वानुभवाचे झाले यती । श्रीशंकराचार्य निश्चितीं ।\nप्रपंचीं राहून ब्रह्मस्थिति । अनुभविली एकनाथांनीं ॥१५०॥\n\nस्वामी समर्थ ब्रह्मचारी । हेही ब्रह्मसाक्षात्कारी ।\nहोऊन गेले भूमीवरी । यांचीं चरित्रें आणी मना ॥५१॥\n\nउगीच खाया शिरापुरी । भटकूं नको भूमीवरी ।\nसार न तयामाझारीं । येतुलेंही गवसणार ॥५२॥\n\nऐसा बोध ऐकिला । ब्रह्मगिरी विरक्त झाला ।\nप्रातःकाळींच उठोन गेला । कोणा न भेटतां शिष्यांसह ॥५३॥\n\nही गोष्ट दुसर्\u200Dया दिवशीं । कळली अवघ्या गांवासी ।\nजो तो आला पाहावयासी । मळ्यांत जळलेल्या पलंगातें ॥५४॥\n\nहा दासगणूविरचित । गजाननविजय नामें ग्रंथ ।\nतारो भाविकां भवाब्धींत । हेंचि इच्छी दासगणू ॥१५५॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य अष्टमो\u200Dऽध्यायः समाप्तः ॥",
  "adhyay_en": "॥ श्रीगणेशाय नमः ॥\n\nहे वसुदेवदेवकीनंदना । हे गोपगोपीमनरंजना ।\nहे दुष्टदानवमर्दना । श्रीहरी पाव मातें ॥१॥\n\nतुझ्या प्राप्तीचें साधन । कर्मादिकांचें अनुष्ठान ।\nपरा भक्तीचें सेवन । करण्या आहे अपात्र मी ॥२॥\n\nतुझीं ज्ञानदात्रीं शास्त्रें सारीं । गीर्वाण भाषेभीतरीं ।\nत्यांचें सांग करुं हरी । सेवन तें कवण्या रीतीं ॥३॥\n\nगीर्वाणाचा नसे गंध । त्यांतून माझी मती मंद ।\nकमलांतील मकरंद । बेडुकाला मिळतो कसा ॥४॥\n\nअन्नदानें तुझी प्राप्ति । जरी करुन घेऊं श्रीपती ।\nतरी धनाचा अभाव निश्चिती । दारिद्रय पदरीं बांधिलें त्वां ॥५॥\n\nजरी करुं मी तीर्थयात्रा । तरी सामर्थ्य नाहीं गात्रां ।\nतशांतही अंधत्व आतां । आलें आहे दृष्टीतें ॥६॥\n\nऐसा सर्व बाजूंनीं । मी हीनदीन चक्रपाणी ।\nदारिद्रयाचे मनीच्या मनीं । जाती जिरोनी मनोरथ ॥७॥\n\nहें व्यावहारिक दृष्टया खरें जरी । परी तुझी कृपा झाल्यावरी ।\nस्वानंदाच्या सागरीं । पोहत राहे अहोरात्र ॥८॥\n\nतुझ्या कृपेचें महिमान । आगळें आहे सर्वांहून ।\nघनाच्या पाण्यालागून । दाम देण्याची गरज नसे ॥९॥\n\nमेघांनीं आणिल्या मनांत । तळीं विहिरी भरतात ।\nनिवळ खडकास फुटतात । पाट पाण्याचे पांडुरंगा ! ॥१०॥\n\nऐशा त्या तव कृपेचा । दासगणू हा भुकेला साचा ।\nघास एखादा तरी त्याचा । घाल माझ्या मुखांत ॥११॥\n\nतेणें मी तृप्त होईन । अवघ्या सुखातें पावेन ।\nअमृताचा लाभतां कण । रोग सारे दूर होती ॥१२॥\n\nअसो मागील अध्यायीं । देशमुख पाटलाठायीं ।\nमुक्कामातें दुफळीबाई । येऊन बसली हें ऐकिलें ॥१३॥\n\nजेथ जेथ ही नादे दुफळी । तेथ तेथ ही करी होळी ।\nअवघ्या सुखाची रांगोळी । इच्या पायीं होतसे ॥१४॥\n\nक्षयरोग तो शरीराला । वा दुफळी रोग समाजाला ।\nनेतसे यमसदनाला । प्रयत्\u200Dन पडती लुळे तेथ ॥१५॥\n\nअसो तळ्याचिया कांठावर । देशमुखांचा एक महार ।\nकरुं लागला चरचर । या खंडूपाटलापुढें ॥१६॥\n\nपाटील गांवीचा अधिकारी । पाटील गांवीची पांढरी ।\nकांहीं कामावरुन खरी । कुरबुर झाली उभयतांत ॥१७॥\n\nतो असे मर्\u200Dया महार । देशमुखांचा ज्याला जोर ।\nतो बोलला उणें उत्तर । खंडू पाटलाकारणें ॥१८॥\n\nपाटील वदला त्यावरी । तुझी रीत ही नाहीं बरी ।\nगरीबानें पायरी । आपली कधीं सोडूं नये ॥१९॥\n\nउणीं उत्तरें बोलण्याचा । अधिकार आहे देशमुखाचा ।\nतुझ्यासारख्या नकटयाचा । नाहीं हें आण मनीं ॥२०॥\n\nतरी महार ऐकेना । करुं लागला चेष्टा नाना ।\nत्याच्या ऐकोनी भाषणा । पाटील खवळला मानसीं ॥२१॥\n\nबाचाबाचीचें कारण । होतें अति क्षुल्लक जाण ।\nकागद ठाण्यालागून । पाठवणें होते पाटलाला ॥२२॥\n\nतो टप्पा न्यावयासी । सांगितलें होतें महारासी ।\nकीं तूं असाच जा अकोल्यासी । तहशिलींत टप्पा द्याया हा ॥२३॥\n\nतें ऐकोनी वदला महार । मी न हा टप्पा नेणार ।\nदेशमुखाच्या आश्रितावर । तुमचा डोळा हमेशा ॥२४॥\n\nकांहीं असो आज दिनीं । मी टप्पा न जाय घेवोनी ।\nतुझ्या हुकुमालागुनी । बोंबा शिमग्याच्या समजतों मी ॥२५॥\n\nऐसें वदनीं बोलला । हावभावही तैसा केला ।\nमूठ वळुनी हात नेला । त्यानें आपल्या मुखापुढें ॥२६॥\n\nती त्याची पाहूनि कृती । खंडू पाटील कोपला चित्तीं ।\nभरीव वेळूची काठी होती । पाटलाच्या हातांत ॥२७॥\n\nत्याच काठीचा केला प्रहार । महाराचिया हातावर ।\nपाटील मूळचा जोरदार । त्यानें रागें केला प्रहार हा ॥२८॥\n\nत्या प्रहारें करुनी । हात गेला मोडूनी ।\nमहार बेशुद्ध होवोनी । पडता झाला भूमीवर ॥२९॥\n\nपाटील दुसर्\u200Dया महाराला । गेले टप्पा द्यावयाला ।\nतों इकडे वृत्तान्त कैसा झाला । तो आतां सांगतों ॥३०॥\n\nतो महार त्याच्या आप्तांनीं । नेला उचलून देशमुखसदनीं ।\nमोडला हात हें पाहूनि । देशमुख ते संतोषले ॥३१॥\n\nवा ! वा ! छान गोष्ट झाली । आपणां कुरापत काढण्या भली ।\nही अनायासें संधी आली । ती उपयोगी न दवडणें ॥३२॥\n\nत्यांनीं त्या महारासी । तात्काळ नेलें कचेरीसी ।\nसमाजविलें अधिकार्\u200Dयासी । खोटेंनाटें विबुध हो ॥३३॥\n\nकोठेंही दोन पक्षांत । वांकडें आल्या यत्किंचित् ।\nकांटयांचेच होतात । नायटे ते अवलोका ॥३४॥\n\nफिर्याद त्या महाराची । पुस्तकांत नोंदली साची ।\nआज्ञा झाली अधिकार्\u200Dयाची । पाटील पकडून आणावया ॥३५॥\n\nशेगांवीं झाली पुकार । उद्यां आहे पडणार ।\nपाटलाच्या पदीं थोर । बेडी करीं हातकडया ॥३६॥\n\nखंडू पाटला समजलें । धाबें त्याचें दणाणलें ।\nतोंडचें पाणी पळालें । झाला अति चिंतातुर ॥३७॥\n\nज्या शेगांवीं मी वाघापरी । वागत होतों आजवरी ।\nतेथेंच कां हा श्रीहरी । प्रसंग आणिला बेंडीचा ॥३८॥\n\nअब्रुदारास अपमान । वाटे मरणाहून मरण ।\nबंधु गेले घाबरुन । कांहीं विचार सुचेना ॥३९॥\n\nखंडू हताश होऊन बसला । तों एक विचार सुचला त्याला ।\nश्रीगजानन महाराजाला । सांकडें हें घालावें ॥४०॥\n\nत्या साधूचे वांचून । या संकटाचें निरसन ।\nकरणारा न कोणी आन । राहिला या वर्\u200Dहाडीं ॥४१॥\n\nलौकिकीं यत्\u200Dन करण्याला । बंधु गेले अकोल्याला ।\nखंडू पाटील नीट आला । समर्थांकडे रात्रीस ॥४२॥\n\nयेतांच केला नमस्कार । शिर ठेविलें पायांवर ।\nमहाराज आला कठीण फार । प्रसंग तो माझ्यावरी ॥४३॥\n\nसरकारी कामानिमित्त । मी एका महाराप्रत ।\nतळ्यापाशीं ताडिलें सत्य । करांतील काठीनें ॥४४॥\n\nत्याचा ऐसा परिणाम झाला । कांटयाचा नायटा केला ।\nदेशमुख मंडळींनीं भला । माझें अहित करण्यास ॥४५॥\n\nत्यानिमित्त कैद मला । होण्याचा उद्यां प्रसंग आला ।\nसमर्था माझ्या इज्जतीला । तुजवीण कोण रक्षील ? ॥४६॥\n\nउद्यां येतील राजदूत । मला येथूनि नेण्याप्रत ।\nबेडी ठोकोनि पायांत । ऐसें आज ऐकिलें ॥४७॥\n\nत्यापेक्षां गुरुवरा । गळा माझा येथेंचि चिरा ।\nही घ्या तलवार देतों करां । वेळ करुं नका हो ॥४८॥\n\nअब्\u200Dरुदाराकारण । बेइज्जत हेंच मरण ।\nअपराध माझा त्यांतून । अति अल्प दयाळा ॥४९॥\n\nत्या अपराधरुपी खडयाचा । हा डोंगर झाला साचा ।\nअभिमान माझ्या अब्रूचा । धरा समर्था ये काळीं ॥५०॥\n\nजयद्रथाच्या वेळेला । अग्निकाष्ठ भक्षिण्याला ।\nहोता अर्जुन तयार झाला । केवळ आपुल्या अब्रूस्तव ॥५१॥\n\nतेथें भगवंतानें भली । अब्रू त्याची रक्षण केली ।\nप्रभूनें वस्त्रें नेसविलीं । द्रौपदीला सभेंत ॥५२॥\n\nतेवीं मम अब्रूही पांचाळी । देशमुख कौरवांनीं आणिली ।\nनग्न करण्यासाठीं भली । तिचें करा हो रक्षण ॥५३॥\n\nऐसें वदून समर्थाला । पाटील रडूं लागला ।\nआसवांचा तो चालला । पूर नेत्रांवाटें हो ! ॥५४॥\n\nघरचीं माणसें चिंतातुर । आधींच झालीं होतीं फार ।\nनाहीं त्यांच्या शोका पार । तो सांगावा कोठवरी ? ॥५५॥\n\nइकडे समर्थांनीं भले । दोन्ही हातीं कवटाळिलें ।\nखंडू पाटला हृदयीं धरिलें । त्याचें सांत्वन करावया ॥५६॥\n\nअरे ! कामकर्त्या पुरुषाप्रत । ऐशीं संकटें येतात ।\nवरच्यावरी जाण सत्य । त्याची चिंता वाहूं नको ॥५७॥\n\nस्वार्थदृष्टि बळावतां । ऐसेंच होतें तत्त्वतां ।\nखर्\u200Dया नीतीची ती वार्ता । अणुमात्र त्या कळत नसे ॥५८॥\n\nतुम्ही पाटील देशमुख दोघेजण । एका जातीचे असून ।\nएकमेकांचें नुकसान । स्वार्थें करुं पाहतां ॥५९॥\n\nमागें कौरवपांडवांत । स्वार्थेंच आला विपट सत्य ।\nपरि पांडवांचा पक्ष तेथ । न्यायें खरा होता कीं ॥६०॥\n\nम्हणून पांडवांकारणें । साह्य केलें भगवंतानें ।\nसत्यासाठीं मारणें । भाग पडलें कौरवांना ॥६१॥\n\nजा भिऊं नकोस तिळभर । बेडी न तुशीं पडणार ।\nकिती जरी केला जरी केला जोर । देशमुखानें आपला ॥६२॥\n\nतेंच पुढें खरें झालें । पाटील निर्दोषी म्हणून सुटले ।\nजें कां संतमुखावाटें आलें । तें न खोटें होई कधीं ॥६३॥\n\nपाटील मंडळी उत्तरोत्तर । भजूं लागली साचार ।\nकोणा नाहीं आवडणार । अमृत तें सेवावया ? ॥६४॥\n\nपुढें खंडू पाटलानें । करुन विनंति प्रेमानें ।\nनेलें रहायाकारणें । समर्थाला निजगृहीं ॥६५॥\n\nअसतां पाटील सदनांत । गजाननस्वामी समर्थ ।\nब्राह्मण आले अवचित । दहापांच तैलंगी ॥६६॥\n\nतैलंगी विद्वान असती । कर्मठ वेदावरी प्रीती ।\nपरी धनाचा लोभ चित्तीं । राही ज्यांच्या विशेष ॥६७॥\n\nतें कांहीं मिळेल म्हणून । समर्थाकडे आले जाण ।\nतयीं होते पांघरुण । घेऊन समर्थ निजलेले ॥६८॥\n\nत्यांना जागे करण्याप्रत । ब्राह्मण म्हणूं लागले मंत्र ।\nजटेचे ते स्वरासहित । अति उच्च स्वरानें ॥६९॥\n\nमंत्र म्हणण्यांत चूक झाली । ती न त्यांनीं दुरुस्त केली ।\nम्हणून आसनीं उठून बसली । गजाननाची स्वारी पहा ॥७०॥\n\nआणि ऐसें वदले ब्राह्मणांला । तुम्ही कशासाठीं वैदिक झालां ।\nहीनत्व वेदविद्येला । आणूं नका रे निरर्थक ॥७१॥\n\nही न विद्या पोटाची । मोक्षदात्री आहे साची ।\nवा डोईस बांधल्या शालीची । किंमत कांहीं राखा हो ॥७२॥\n\nमी म्हणतों ऐसें म्हणा । खरे स्वर मनीं आणा ।\nउगीच भोळ्या भाविकांना । सोंग आणून नाडूं नका ॥७३॥\n\nजी ऋचा ब्राह्मणांनीं । म्हणण्या सुरुं केली जाणी ।\nतोच अध्याय समर्थांनीं । धडधड म्हणून दाखविला ॥७४॥\n\nचूक न कोठें म्हणण्यांत । शब्दोच्चार स्पष्ट सत्य ।\nवाटे वसिष्ठ मूर्तिमंत । वेद म्हणण्या बसला असे ॥७५॥\n\nतेलंगी तें ऐकून चकित झाले । अधोवदन बैसले ।\nमुख वरी करण्या आपुलें । भय मनीं वाटलें त्यां ॥७६॥\n\nसूर्य उदय झाल्यावर । त्याच्यापुढें कां होणार ।\nदीपांचा तो जयजयकार । त्यांची किंमत अंधारीं ॥७७॥\n\nविप्र म्हणती आपुल्या मनीं । हा पिसा कशाचा महाज्ञानी ।\nचारी वेद याच्या वदनीं । नांदतात प्रत्यक्ष ॥७८॥\n\nहा विधाताच होय दुसरा । शंका येथें नुरली जरा ।\nहा असावा ब्राह्मण खरा । जातीनें कीं निःसंशय ॥७९॥\n\nपरमहंस दीक्षा याची । वार्ता न उरली बंधनाची ।\nकोणत्याही प्रकारची । हा जीवन्मुक्त सिद्धयोगी ॥८०॥\n\nकांहीं पुण्य होतें पदरीं । म्हणून मूर्ति पाहिली खरी ।\nहा वामदेव याला दुसरी । उपमा न ती द्यावया ॥८१॥\n\nअसो खंडू पाटलाकडून । त्या ब्राह्मणांलागून ।\nदेते झाले दयाघन । रुपया रुपया दक्षिणा ॥८२॥\n\nब्राह्मण संतुष्ट झाले । अन्य गांवां निघून गेले ।\nमहाराजही कंटाळले । उपाधीला गांवच्या ॥८३॥\n\nश्रोते खर्\u200Dया संताप्रत । उपाधी ना असे पटत ।\nदांभिकाला मात्र । भूषण होतें तियेचें ॥८४॥\n\nगांवाचिया उत्तरेला । एक मळा सान्निध्याला ।\nया मळ्यांत भाजीपाला । होत होता बहुवस ॥८५॥\n\nएक शिवाचें मंदिर । तेथें होतें साचार ।\nलिंबतरुंची थंडगार । छाया होती ते ठायीं ॥८६॥\n\nहा कृष्णाजी पाटलाचा । मळा होता मालकीचा ।\nहा कृष्णाजी खंडुजीचा । सगळ्यांत शेवटला भाऊ असे ॥८७॥\n\nत्या मळ्यांत महाराज आले । शिवालयासन्निध बसले ।\nएका ओटयावरी भले । निंबतरुच्या छायेंत ॥८८॥\n\nसमर्थ म्हणाले कृष्णाजीसी । मी आलों तुझ्या मळ्यासी ।\nकांहीं दिवस राहावयासी । या श्रीशंकरासन्निध ॥८९॥\n\nहा भोलानाथ कर्पूरगौर । नीलकंठ पार्वतीवर ।\nहा राजराजेश्वर । आहे अवघ्या देवांचा ॥९०॥\n\nतो तुझ्या मळ्यांत रमला । म्हणून मींही विचार केला ।\nयेथें येण्याचा तो भला । दे साउली करुन ॥९१॥\n\nतें वाक्य ऐकिलें । सहा पत्रे आणविले ।\nओटयावरी छप्पर केलें । कृष्णाजीनें तात्काळ ॥९२॥\n\nसमर्थांनीं वास केला । म्हणून मला क्षेत्र झाला ।\nराजा जाय जया स्थला । मीच होते राजधानी ॥९३॥\n\nमहाराजांचे बरोबर । होता पाटील भास्कर ।\nसेवा करण्या निरंतर । दुसरा तुकाराम कोकाटया ॥९४॥\n\nखाण्यापिण्याची तरतूद सारी । निजांगें कृष्णाजी पाटील करी ।\nसमर्थ ते जेवल्यावरी । तो प्रसाद घेत असे ॥९५॥\n\nअसो गजानन असतां मळ्यांत । गोष्ट घडली अद्\u200Cभुत ।\nयेते झाले फिरत फिरत । दहा वीस गोसावी ते ठायां ॥९६॥\n\nसमर्थांचा बोलबाला । त्यांनीं आधींच होता ऐकिला ।\nम्हणूनि त्यांनीं तळ दिला । येऊनि या मळ्यामध्यें ॥९७॥\n\nगोसावी म्हणती पाटलासी । आम्ही आहों तीर्थवासी ।\nजातों रामेश्वरासी । भागीरथीला घेऊन ॥९८॥\n\nगंगोत्री जम्नोत्री केदार । हिंगलाज गिरनार डाकुर ।\nऐशीं क्षेत्रें अपार । पाहिलीं पायीं फिरुनी ॥९९॥\n\nब्रह्मगिरी गोसाव्याचे । आम्ही शिष्य आहों साचे ।\nमहाराजही आमुचे । आहेत सांप्रत बरोबर ॥१००॥\n\nहे महासाधु ब्रह्मगिरी । ज्यांचा बंदा गुलाम हरी ।\nती मूर्ति आली घरीं । तुझ्या पूर्वभाग्यानें ॥१॥\n\nशिरापुरीचें अयाचित । आम्हां द्यावें तुम्ही त्वरित ।\nलागे जो ओढण्याप्रत । गांजा तोही पुरवावा ॥२॥\n\nतीन दिवस येथें राहूं । चौथे दिवशीं येथून जाऊं ।\nपाटील नका कष्टी होऊं । साधून घ्या ही पर्वणी ॥३॥\n\nतुम्ही पोशिला मळ्यांत । वेडा पिसा नंगाधूत ।\nमग आम्हां देण्या अयाचित । मागें पुढें कां पाहतां ? ॥४॥\n\nगाढवासी पोशिती । गाईस लाथा मारिती ।\nते का म्हणावें सन्मती । पहा विचार करुन ॥५॥\n\nआम्ही गोसावी वैराग्यभरित । जाणतों अवघा वेदान्त ।\nमर्जी असल्या मळ्यांत । या पोथी ऐकावया ॥६॥\n\nकृष्णाजी म्हणे त्यावरी । उद्यां घालीन शिरापुरी ।\nआज आहेत भाकरी । त्याच जाव्या घेऊन ॥७॥\n\nजितुका गांजा ओढाल । तितुका तेथेंच मिळेल ।\nतेथें चालता बोलता कंठनीळ । बसला आहे पत्र्यामध्यें ॥८॥\n\nदोन प्रहराची वेळा खरी । घेतल्या चूण भाकरी ।\nमळ्यांत घेउनि विहिरीवरी । बसले गोसावी भोजना ॥९॥\n\nसमर्थांच्या समोरी । एका छपराभीतरीं ।\nगोसाव्यांनीं लाविली खरी । आपआपलीं कडासनें ॥११०॥\n\nत्यांचा जो होतो महंत । ब्रह्मगिरी नामें सत्य ।\nतो भगवद्गीतेप्रत । वाचूं लागला अस्तमानीं ॥११॥\n\nगोसावी श्रवणा बैसले । गांवांतूनही कांहीं आले ।\nपोथी ऐकावया भले । त्या ब्रह्मगिरी गोसाव्याची ॥१२॥\n\n\"नैनं छिन्दन्ति\" हा श्लोक । निरुपणाचा होता देख ।\nब्रह्मगिरी पक्का दांभिक । स्वानुभवाचा लेश नसे ॥१३॥\n\nनिरुपण त्याचें ऐकिलें । गांवकर्\u200Dयास नाहीं पटलें ।\nते आपसांत बोलूं लागले । हा नुसता शब्दच्छल ॥१४॥\n\nसारे पोथी ऐकिल्यावरी । येऊन बसले पत्र्याभीतरीं ।\nगजाननाच्या समोरी । संतदर्शन घ्यावया ॥१५॥\n\nलोक म्हणती छपराला । निरुपणाचा भाग झाला ।\nयेथें पत्र्यास बैसला । स्वानुभवाचा पुरुष हा ॥१६॥\n\nतेथें ऐकला इतिहास । येथें पाहिला प्रत्यक्ष पुरुष ।\nया भाषणें गोसाव्यास । राग आला कांहींसा ॥१७॥\n\nअवघे गोसावी गांजा प्याया । बसले होते घेऊनिया ।\nत्या पत्र्याचिया ठायां । चालली चिलीम गांजाची ॥१८॥\n\nपत्र्यांत पलंगाच्या वरी । बसली होती समर्थस्वारी ।\nचिलीम भरुन वरच्यावरी । प्याया देई भास्कर ॥१९॥\n\nत्या चिलिमीच्या विस्तवाची । ठिणगी पलंगीं पडली साची ।\nती पडतांना कोणाची । दृष्टि न गेली तिच्यावर ॥१२०॥\n\nकांहीं वेळ गेल्यावर । निघूं लागला धूर ।\nपलंग पेटला अखेर । एकदम चहूं बाजूंनीं ॥२१॥\n\nतो प्रकार पाहतां । भास्कर बोले सद्\u200Cगुरुनाथा ।\nपलंग सोडा शीघ्र आतां । या खालीं उतरुन ॥२२॥\n\nलाकडें हीं पलंगाचीं । आहेत कीं सागाचीं ।\nतीं न आतां विझायाचीं । पाण्यावांचून दयाळा ॥२३॥\n\nतयीं समर्थ बोलले वाचें । भास्करा अग्नि विझविण्याचें ।\nकारण नाहीं तुला साचें । जल मुळींच आणूं नको ॥२४॥\n\nअहो महाराज ब्रह्मगिरी । या बैसा पलंगावरी ।\nतुम्हां आहे अवगत खरी । भगवद्गीता साकल्यें ॥२५॥\n\nत्याच्या परीक्षेची वेळ । आणिली हरीनें तात्काळ ।\nब्रह्मा न जाळी अनळ । याचा प्रत्यय दाखवा ॥२६॥\n\n\"नैनं छिन्दन्ति\" श्लोकावर । व्याख्यान केलें एक प्रहर ।\nआतां कां मानितां दर । या पलंगीं बसण्याचा ? ॥२७॥\n\nजा भास्करा लौकरी । ब्रह्मगिरीला करीं धरी ।\nआणून बसवी अत्यादरीं । या जळत्या पलंगास ॥२८॥\n\nऐशी आज्ञा होतां क्षणीं । भास्कर गेला धांवोनी ।\nब्रह्मगिरीचा सव्य पाणी । धरिला त्यानें निजकरें ॥२९॥\n\nभास्कराचें शरीर । धिप्पाड सशक्\u200Dत पिळदार ।\nतो गोसावि त्याच्या समोर । शोभूं लागला घुंगुरडें ॥१३०॥\n\nपलंग पेटला चौफेर । ज्वाळा निघूं लागल्या थोर ।\nपरी महाराज आसनीं स्थिर । हलले मुळीं न इतकेंही ॥३१॥\n\nश्री प्रल्हाद कयाधूसुत । उभा केला अग्नींत ।\nहें लिहिलें पुराणांत । श्रीव्यासांनीं भागवतीं ॥३२॥\n\nत्या लिहिल्या गोष्टीचें । प्रत्यंतर दाविलें साचें ।\nमळ्यामाजीं कृष्णाजीचें । श्रीगजानन साधूंनीं ॥३३॥\n\nब्रह्मगिरी म्हणे भास्कराशीं । मला न न्या पलंगापाशीं ।\nमहाराजांच्या अधिकाराशीं । मीं नाहीं जाणितलें ॥३४॥\n\nतें न मानी भास्कर । ओढीत आणिला फरफर ।\nउभा केला समोर । आपल्या सद्\u200Cगुरुरायाच्या ॥३५॥\n\n’नैनं दहति पावक ।’ हें खरें करुन दावा वाक्य ।\nऐसें बोलतां महाराज देख । गोसावी परम घाबरला ॥३६॥\n\nगोसावी म्हणे भीत भीत । मी पोटभर्\u200Dया आहे संत ।\nशिरापुरी खाण्याप्रत । मी झालों गोसावी ॥३७॥\n\nमाझ्या अपराधाची क्षमा । साच करी शांतिधामा ।\nकेला खटाटोप रिकामा । गीताशास्त्र शिकण्याचा ॥३८॥\n\nतुला पिसा मी म्हणालों । आतां पस्तावा पावलों ।\nमी दांतीं तृण धरुन आलों । शरण तुला अभय दे ॥३९॥\n\nशेगांवच्या जनांनीं । केली समर्थां विनवणी ।\nआपणा अग्नीपासूनी । भय नाहीं हें खरें ॥१४०॥\n\nतरी महाराज आमच्याकरितां । खालीं यावें लवकर आतां ।\nअशा स्थितींत पाहतां । तुम्हां आम्हां धडकी भरे ॥४१॥\n\nम्हणून आमच्यासाठीं । उतरा खालीं ज्ञानजेठी ॥ गोसावी झाला हिंपुटी ।\nतो न कांहीं बोलला ॥४२॥\n\nलोक विनंतीस द्याया मान । खालीं उतरले गजानन ।\nतो पलंग पडला कोसळून । एक पळही न लागलें त्या ॥४३॥\n\nअवघाच होता जळला । जो भाग शेष उरला ।\nतो लोकांनीं विझविला । साक्ष दावण्या इतरांसी ॥४४॥\n\nब्रह्मगिरी पायीं लागला । निरभिमान अवघा झाला ।\nस्पर्श होता गंगाजला । मल कोठूनी राही तेथ ? ॥४५॥\n\nमग मध्यरात्रीच्या समयाला । ब्रह्मगिरीस बोध केला ।\nआजपासून चेष्टेला । तूं या सोडून देईं रे ॥४६॥\n\nज्यांनीं राख लावावी । त्यांनीं उपाधी दूर ठेवावी ।\nअनुभवावीण न सांगावी । गोष्ट कोणा निरर्थक ॥४७॥\n\nनुसतें शब्दपांडित्य । माजलें जगीं अतोनात ।\nतेणेंच आहे झाला घात । आपुल्या या संस्कृतीचा ॥४८॥\n\nगोसावी मच्छिंद्र जालंदर । गोरख गहिनी साचार ।\nज्ञानेश्वराचा अधिकार । किती म्हणून सांगावा ॥४९॥\n\nस्वानुभवाचे झाले यती । श्रीशंकराचार्य निश्चितीं ।\nप्रपंचीं राहून ब्रह्मस्थिति । अनुभविली एकनाथांनीं ॥१५०॥\n\nस्वामी समर्थ ब्रह्मचारी । हेही ब्रह्मसाक्षात्कारी ।\nहोऊन गेले भूमीवरी । यांचीं चरित्रें आणी मना ॥५१॥\n\nउगीच खाया शिरापुरी । भटकूं नको भूमीवरी ।\nसार न तयामाझारीं । येतुलेंही गवसणार ॥५२॥\n\nऐसा बोध ऐकिला । ब्रह्मगिरी विरक्त झाला ।\nप्रातःकाळींच उठोन गेला । कोणा न भेटतां शिष्यांसह ॥५३॥\n\nही गोष्ट दुसर्\u200Dया दिवशीं । कळली अवघ्या गांवासी ।\nजो तो आला पाहावयासी । मळ्यांत जळलेल्या पलंगातें ॥५४॥\n\nहा दासगणूविरचित । गजाननविजय नामें ग्रंथ ।\nतारो भाविकां भवाब्धींत । हेंचि इच्छी दासगणू ॥१५५॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य अष्टमो\u200Dऽध्यायः समाप्तः ॥"
}