{
  "title_mr": "अध्याय १४",
  "title_en": "Adhyay 14",
  "adhyay_mr": "॥ श्रीगणेशाय नमः ॥\n\nहे कौसल्यात्मज रामराया । हे रघुकुलभूषणा करुणालया ।\nसीतापते करा दया । आतां या लेंकरासी ॥१॥\n\nताटिका त्वां उध्दरली । अहिल्या शिळा सजीव केली ।\nशबरीची पुरवली । इच्छा तूं दशरथे ॥२॥\n\nभक्तरक्षणा कारण । सोडिलें नृपसिंहासन ।\nवानर केलेसे बलवान् । केवळ आपल्या कृपेनें ॥३॥\n\nशिळा तरल्या सागरीम । तुझ्या नामें रावणारी ।\nबसविलास गादीवरी । भक्त आपला बिभीषण ॥४॥\n\nजो जो आला शरण पदा । तुझ्या कीं हे आनंदकंदा ।\nदैन्य, दुःख, आपदा । त्याच्या त्वां वारिल्यास ॥५॥\n\nहें मनीं आणावें । दासगणूस सांभाळावें ।\nबालकानें धांवावें । जननिविण कोणाकडे ? ॥६॥\n\nतूं जननी जनिता सद्गुरु । तूं भक्तांना कल्पतरु ।\nभवनदीचें भव्य तारूं । तूंच कीं रे रामराया ! ॥७॥\n\nएक खेडेगांवचा । रहिवासी मेहकर तालुक्याचा ।\nबंडूतात्या नांवाचा । ब्राह्मण होता विबुध हो ॥८॥\n\nहा बंडूतात्या ब्राह्मण । सदाचारसंपन्न ।\nउदार होतें ज्याचें मन । गृहस्थाश्रम चालवी ॥९॥\n\nश्रोते या प्रपंचांत । संकटें येती अतोनात ।\nपरी नाहीं पहा सुटत । लोभ त्याचा मानवा ॥१०॥\n\nया बंडूतात्या घरीं । पाहुणे येती वरच्यावरी ।\nतो अवघ्यांची साच करी । सरबराई निजांगें ॥११॥\n\nऐसा क्रम चालला । संचय अवघा संपला ।\nआली पाळी बिचार्\u200Dयाला । कर्ज काढणें साहूचें ॥१२॥\n\nघरदार पडलें गहाण । अगणित झालें तया ऋण ।\nलोकांप्रती दावण्या वदन । लाज वाटूं लागली ॥१३॥\n\nविकावया न कांहीं उरलें । सदन अवघें साफ झालें ।\nभांडेंकुंडें तेंही गेलें । काय विपत्ती वर्णावी ? ॥१४॥\n\nतगादे करिती सावकार । शिपाई धाडून वरच्यावर ।\nभागवण्यासी दोन प्रहर । अडचण पडूं लागली ॥१५॥\n\nकांता बोले टाकून । मुलें करिती अपमान ।\nपत गेली उडून । उसनें न कोणी देती हो ॥१६॥\n\nऐशा तापें तापला । जीव द्याया तयार झाला ।\nपैसा संपतां प्रपंचाला । कांहीं नसे किंमत ॥१७॥\n\nजें सुखाचें वाटे स्थान । तेंच दुःखाचें निकेतन ।\nसंपून गेल्यावरी धन । सहज होतें न्याय हा ॥१८॥\n\nबंडूतात्या विचार करी । जीव कोठें देऊं तरी ।\nअफू खाऊन मरूं जरी । तरी ती घ्याया पैसा नसे ॥१९॥\n\nजरी जाऊन विहिरीवरी । जीव हा मी देऊं तरी ।\nतितुक्यांत कोणी येऊन वरी । जरी मला काढल्यास ॥२०॥\n\nजीवही ना जाईल । उलटी फजीती होईल ।\nसरकार शिक्षा देईल । आत्महत्यारा म्हणून मला ॥२१॥\n\nयापेक्षां हिमालया । जावे वाटे जीव द्याया ।\nआत्महत्येचा ते ठायां । दोषही ना लागेल ॥२२॥\n\nऐसा करूनि विचार । पडला घराच्या बाहेर ।\nअखेरचा तो नमस्कार । केला त्यानें प्रपंचाला ॥२३॥\n\nएक लंगोटी घातली । राख अंगा लाविली ।\nतयानें ही युक्ति केली । ओळख आपुली बुजवावया ॥२४॥\n\nश्रोते अब्रुदारासी । जननिंदेचें मानसीं ।\nभय वाटे अहर्निशीं । हें सकळांसी ठाऊक ॥२५॥\n\nबंडूतात्या म्हणे मनीं । हे दीनदयाळा चक्रपाणी ।\nअवकृपा मजलागोनी । कां रे ऐसी केलीस ? ॥२६॥\n\nतुझ्यावरी विश्वास माझा । पूर्ण होता अधोक्षजा ।\nतूं रंकाचा करिसी राजा । ऐसें ऐकिलें पुराणीं ॥२७॥\n\nतें सर्व खोटें झालें । प्रत्ययासी माझ्या आलें ।\nव्यर्थ कवींनी रंगविलें । चरित्र तुझें नारायणा ॥२८॥\n\nआतां जीव देतों परी । तुझ्यावरी मी श्रीहरी ।\nयाचा विचार कांहीं करी । हत्या नको घेऊं मम ॥२९॥\n\nऐसें मनीं बोलला । तिकिट घ्याया लागला ।\nतों एक भेटला । विप्र त्यासी स्टेशनांत ॥३०॥\n\nआतांच हरिद्वाराचें । तिकीट नको घेऊं साचें ।\nघेऊन दर्शन संतांचें । मग जावें हरिद्वारा ॥३१॥\n\nआपल्या वर्\u200Dहाड प्रातांत । श्रीगजानन महासंत ।\nआहेत अवतरले सांप्रत । त्यांच्या दर्शना जाय तूं ॥३२॥\n\nसंतदर्शन आजवरी । वायां न गेलें भूमीवरी ।\nउगीच त्रासून अंतरीं । भलतें कांहीं करूं नको ॥३३॥\n\nऐसें बोलतां ब्राह्मण । तात्या गेला गोंधळून ।\nम्हणे हा मनुष्य कोण ? । अवचित मसी भेटला ॥३४॥\n\nकिंवा यानें ओळखिलें । मी बंडूतात्या म्हणून भलें ।\nकांहीं न माझा तर्क चाले । पुसुं तरी याते कसा ? ॥३५॥\n\nकांहीं असो शेगांवासी । जाऊन वंदूं समर्थांसी ।\nऐसें बोलून मानसीं । शेगांवासी पातला ॥३६॥\n\nदर्शना गेला ब्राह्मण । तों महाराज वदले हांसून ।\nकां रे देशी जाऊन प्राण । हिमालयासी बंडूतात्या ॥३७॥\n\nअरे आत्महत्या करूं नये । हताश कदापि होऊं नये ।\nप्रयत्न करण्या चुकूं नये । साध्य वस्तु साधण्यास ॥३८॥\n\nआतां जरी दिलास प्राण । प्रपंचाशीं त्रासून ।\nतरी येशील घेऊन । जन्म पुन्हां ते भोगावया ॥३९॥\n\nनको जाऊं हिमालया । गंगेमाजी प्राण द्याया ।\nपरत आपुल्या घरीं जाया । वेळ वेड्या करूं नको ॥४०॥\n\nतिकीट घेतां जो भेटला । स्टेशनावरी ब्राह्मण तुला ।\nओळखिलें का सांग त्याला ? । तो कोण होता हें कांहीं ॥४१॥\n\nजा आतां घरीं परत । राहूं नको लवही येथ ।\nबापा तुझ्या मळ्यांत । आहे एक म्हसोबा ॥४२॥\n\nत्या म्हसोबाच्या पूर्वेसी । बाभुळीच्या झाडापासी ।\nखोदून पहा मेदिनीसी । दोन प्रहर रात्रीला ॥४३॥\n\nकाम जमीन खोदण्याचें । तूंच एकटा करी साचें ।\nखालीं तीन फुटांचें । द्रव्य तुजला सांपडेल ॥४४॥\n\nत्यांतून थोडें कर्जदारां । देऊनी ऋणमुक्त होई खरा ।\nनको सोडूंस बायकापोरां । उसनें वैराग्य वाहूं नको ॥४५॥\n\nऐसे बोलतां गजानन । आनंदला तो ब्राह्मण ।\nआला खर्ड्यास परतून । राख पुसून अंगाची ॥४६॥\n\nरात्रीचिया वेळेला । मळ्यांत म्हसोबापासी आला ।\nबाभूळीखालीं लागला । जमीन खोदाया कारण ॥४७॥\n\nतों तीन फुटांवर । लागली श्रोते घागर ।\nएक तांब्याची साचार । वेळणी होती जिच्या मुखा ॥४८॥\n\nत्या तांब्याच्या घागरींत । मोहरा सोन्याच्या चार शत ।\nपडल्या त्याच्या दृष्टीप्रत । मग काय विचारितां ? ॥४९॥\n\nकरीं घागर घेऊनिया । लागला तेथेंच नाचावया ।\nजय जय गजानन गुरुराया । ऐसें मुखें बोलून ॥५०॥\n\nत्याच द्रव्यें करून । फेडिलें त्यानें अवघें ऋण ।\nमळा होता पडला गहाण । तोही आणिला सोडवोनी ॥५१॥\n\nघडी बसली प्रपंचाची । ही गजाननकृपेनें साची ।\nवृत्ति बंडूतात्याची । गेली अती आनंदून ॥५२॥\n\nजेवीं मृत्यूची घटकां भरतां । अमृतकलश यावा हातां ।\nवा सागरामाजीं बुडतां । तारूं दृष्टीस पडावें ॥५३॥\n\nबंडूतात्यास तैसें झालें । दुःखाचे ते दिवस सरले ।\nमग त्यानें पुढें केलें । येणें पहा शेगांवा ॥५४॥\n\nदानधर्म तेथें केला । मोठ्या प्रमाणामाजीं भला ।\nगजाननाच्या पदीं झाला । लीन अनन्यभावानें ॥५५॥\n\nतई महाराज वदले त्यासी । आम्हांस कां रे वंदिसी ? ।\nज्यानें दिला आहे तुसी । द्रव्यघट तो वंदी तया ॥५६॥\n\nआतां तरी येथून । खर्च करावा सांभाळून ।\nउगे न करी उधळेंपण । त्यांत नसे सार कांहीं ॥५७॥\n\nजन सुखाचे सोबती । निर्वाणीचा श्रीपती ।\nत्याची सदैव करी भक्ती । तो न उपेक्षी कदा तुला ॥५८॥\n\nऐसा उपदेश ऐकिला । समर्थांसी वंदून भला ।\nबंडूतात्या गांवास गेला । आपुल्या अती आनंदें ॥५९॥\n\nएकेकालीं सोमवती । पर्व आले निश्चिती ।\nजी कां अमावस्या येती । सोमवारीं ती सोमवती हो ॥६०॥\n\nया सोमवतीचें महिमान । पुराणांत केलें कथन ।\nया दिवशीं नर्मदास्नान । अवश्य म्हणती करावें ॥६१॥\n\nम्हणून शेगांवची मंडळी । नर्मदेस जाया तयार झाली ।\nतयारी त्यांनीं अवघी केली । पडशा वगैरे भरून ॥६२॥\n\nमार्तंड पाटील बंकटलाल । मारुती चंद्रभान बजरंगलाल ।\nयांनीं केला एक मेळ । ओंकारेश्वरीं जाण्याचा ॥६३॥\n\nबंकटलाल म्हणे अवघ्यांसी । आपण जातों नर्मदेसी ।\nघेऊं सांगातें महाराजांसी । स्नान कराया नर्मदेचें ॥६४॥\n\nचौघे मठामाजीं आले । समर्थां विनवूं लागले ।\nओंकारेश्वरीं गुरुमाऊले । चला आमुच्या समवेत ॥६५॥\n\nतुम्ही असल्याबरोबर । काळाचाही नाहीं दर ।\nघाला आम्हांस पायांवर । त्या ओंकारेश्वराच्या ॥६६॥\n\nहा अधिकार मातेविना । नाहीं पाहा इतरांना ।\nआमुची विनंती हीच चरणा । न्यावें आम्हा नर्मदेसी ॥६७॥\n\nतुम्ही आल्यांवांचून । आम्ही न हालूं येथून ।\nबालहट्टालागून । जननी तीच पुरवीतसे ॥६८॥\n\nमहाराज म्हणाले तयासी । आहे नर्मदा माझ्यापाशीं ।\nउगीच त्रास द्यायासी । जाऊं कशाला तिला मग ? ॥६९॥\n\nमी या मठांत बैसुन । करीन नर्मदेचें स्नान ।\nतुम्ही या सारे जाऊन । श्रीओंकारेश्वराला ॥७०॥\n\nतेथें राजा पूर्वकालीं । मान्धाता भाग्यशाली ।\nहोऊन गेला महाबली । दिगंत ज्याची कीर्ति असे ॥७१॥\n\nश्रीशंकराचार्य गुरुवर । यांनीं कराया जगदोध्दार ।\nतेथेंच दीक्षा साचार । परमहंसाची घेतली ॥७२॥\n\nजा जा तुम्ही तया स्थला । भेटा माझ्या नर्मदेला ।\nमात्र नेऊं नका मला । उगाच आग्रह करून ॥७३॥\n\nआतां पर्वाचें प्रयोजन । नाहीं राहिलें मजलागून ।\nऐसें ऐकतां चवघेजण । घट्ट धरिती पायांला ॥७४॥\n\nकांही असो तेथवरी । चला आमुच्या बरोबरी ।\nलगेच येऊं माघारी । स्नान करूनी नर्मदेचें ॥७५॥\n\nमहाराज म्हणाले ठिक ठिक । तुम्हीं दिसतां दांभिक ।\nनर्मदेचें आहे उदक । या आपुल्या विहिरीमध्यें ॥७६॥\n\nतिला टाकून आपण । तेथें कराया गेलों स्नान ।\nतरी राग येईल दारुण । माझ्या त्या नर्मदेला ॥७७॥\n\nम्हणून सांगतों तुम्हींच जावें । मला न आग्रहा करावें ।\nमाझें वचन मानावें । यांत तुमचें कल्याण ॥७८॥\n\nमग मारुती चंद्रभान । करूं लागला भाषण ।\nआम्ही घेतल्यावांचुन । आपणां न जाऊं कीं ॥७९॥\n\nसमर्थ म्हणाले मी तेथ । आल्य होईल विपरीत ।\nमग तुम्ही दोष मात्र । देऊं नये आम्हांला ॥८०॥\n\nऐसें मठांत बोलणें झालें । अवघें ओंकारेश्वरा आले ।\nपर्वासाठीं मिळाले । लोक तेथें अपार ॥८१॥\n\nनर्मदेचे अवघे घाट । स्त्रीपुरुषांनी भरले दाट ।\nमुंगीलाही नसे वाट । जाया हराच्या मंदिरीं ॥८२॥\n\nकोणी स्नानास उतरले । कोणी संकल्प ऐकूं लागले ।\nकोणी घेऊन बेलफुलें । जाऊं लागले मंदिरांत ॥८३॥\n\nकोणी बर्फी पेढे खवा । बसून खाऊं लागले मेवा ।\nथव्यामागें लागला थवा । तेथें भजनकर्\u200Dयांचा ॥८४॥\n\nपर्व संपेपर्यंत । अभिषेकाची मंदिरांत ।\nगर्दी झाली अत्यंत । शब्द कोणाचा कोणा न कळे ॥८५॥\n\nरम्यशा त्या ओंकारीं । समर्थाची बैसली स्वारी ।\nपद्मासन घालूनी कांठावरी । त्या महानदीच्या नर्मदेच्या ॥८६॥\n\nचौघे दर्शन घेऊन आले । समर्था विनवूं लागले ।\nआतां पाहिजे सोडिलें । जाणें सडकेनें आपणा ॥८७॥\n\nकां कीं भीड झाली फार । गाड्या मोडती वरचेवर ।\nबैल गाडीचे बुजार । आहेत आपुल्या त्यांतूनी ॥८८॥\n\nखेडीघाट स्टेशनाला । जाण्यायेण्याचा करार केला ।\nगाडीवाल्यानें तो भला । न सांगतां गुण बैलांचे ॥८९॥\n\nते बसतां आले कळून । आपण होतां म्हणून ।\nपोंचलों येथे येऊन । बैल द्वाड गाडीचे ॥९०॥\n\nपरत बसून गाडींत । जाणें न निर्भय वाटत ।\nम्हणून या नावेंत । बसून जाऊं स्टेशनाला ॥९१॥\n\nगर्दी झाली रस्त्यांनी । नदींतून जाऊ शांतपणीं ।\nऐसेंच केलें कित्येंकांनीं । त्या पाहा नावा चालल्यात ॥९२॥\n\nतुम्हांस वाटेल तेंच करा । आम्हां न कांहीं विचारा ।\nमी वचनांत गुंतलों खरा । तुम्ही बसाल तेथें येऊं ॥९३॥\n\nऐसें समर्थ बोलले । त्यांच्यासवें नावेंत बैसलें ।\nगर्दीतून जाऊं लागले । खेडीघाट स्टेशनाला ॥९४॥\n\nतों नदींत मध्यंतरीं । नाव आदळली खडकावरी ।\nफळी फुटून गेली सारी । तिच्या बुडाची एक हो ॥९५॥\n\nछिद्र पडलें आरपार । येऊं लागलें आंत नीर ।\nनावाड्यानें सत्वर । नदींत उड्या टाकिल्या ॥९६॥\n\nपरी महाराज निर्धास्त होते । गिनगिन गणांत बोते ।\nऐसें भजन मुखातें । चाललें होतें अखंड ॥९७॥\n\nमार्तंड बजरंग मारुती । घाबरून गेले अती ।\nउडूं लागली धडधडा छाती । बंकटलालाची विबुध हो ॥९८॥\n\nचवघे समर्थां बोलले । आम्ही अपराधी आहों भले ।\nआम्हीं न तुमचें ऐकिलें । शेगांवांत दयाळा ॥९९॥\n\nत्याचें दिलें आम्हां फळ । तुम्ही आज तात्काळ ।\nनर्मदाच झाली काळ । आम्हांलागीं बुडवावया ॥१००॥\n\nगुरुराया आपुली वाणी । वेदतुल्य मानूं येथूनी ।\nवांचवा या संकटातूनीं । शेगांव दृष्टी पडूं द्या ॥१॥\n\nऐसें जों ते बोलतात । तों निंम्यावरी पाण्यांत ।\nनाव बुडाली लोटत लोटत । एक फर्लांग गेली हो ॥२॥\n\nकांहीं लोक बोलती ऐसें । मेली हीं पांच माणसें ।\nआतां यांचा भरवंसा नसे । अथांग पाणी नर्मदेला ॥३॥\n\nतई म्हणाले गजानन । नका होऊं हैराण ।\nतुमच्या जीवालागून । धक्का न लावी नर्मदा ॥४॥\n\nऐसें म्हणून स्तवन केलें । नर्मदेचें त्यांनी भलें ।\nहे चवघे बैसले । हात जोडून नावेंत ॥५॥\n\nश्लोक (अनुष्टुप छंद)\nनर्मदे मंगले देवी । रेवे अशुभनाशिनी ।\nमंतु क्षमा करी यांचा । दयाळू होऊनी मनीं ॥\n\nऐसें स्तवन चाललें । तों आंतील पाणी निघून गेलें ।\nनर्मदेनें लाविलें । आपुल्या करास त्या छिद्रा ॥६॥\n\nनाव श्रोते पहिल्यापरी । आली जलाचिया वरी ।\nनावेच्या बरोबरी । होती प्रत्यक्ष नर्मदा ॥७॥\n\nळणीचा धरला वेष । मस्तकावरी कुरळ केश ।\nभिजविलें जियेच्या वस्त्रास । कंबरेपर्यंत जलानें ॥८॥\n\nनौका कांठास लागली । अवघ्यांनी ती पाहिली ।\nआश्चर्यचकित मुद्रा केली । पाहून तळीच्या छिद्राला ॥९॥\n\nही बाई होती म्हणून । आमुचे हे वांचले प्राण ।\nबाई आपण कोठील कोण ? । हें कांहीं सांगा हो ॥११०॥\n\nसोडा वस्त्र बिजलेलें । आम्ही नवें देतों भलें ।\nतईं नर्मदेनें पहा केलें । ऐशा रीतीनें भाषण ॥११॥\n\nमी ओंकार कोळ्याची कन्यका । माझें नांव नर्मदा ऐका ।\nआम्हां परिपाठ आहे देखा । ओलें वस्त्र नेसण्याचा ॥१२॥\n\nमी ओलीच राहतें निरंतर । माझेंच रूप आहे नीर ।\nऐसें बोलून नमस्कार । करून गेली गजानना ॥१३॥\n\nक्षणामाजीं नाहींसी । झाली ती नर्मदेसी ।\nवीज चमकून आकाशीं । घनीं जैसी लीन होते ॥१४॥\n\nतों पहातां प्रकार । चवघे आनंदले फार ।\nकळला स्वामींचा अधिकार । नर्मदा आली दर्शना ॥१५॥\n\nबंकट विचारी खोदून । समर्था ही स्त्री कोण ? ।\nतें सांगावें फोडून । गुप्त कांहीं ठेवूं नका ॥१६॥\n\nतईं महाराज वदले तत्त्वतां । तुम्हीं जे कां विचारितां ।\nतो कथिला आहे गाथा । नर्मदेनें तुम्हांस ॥१७॥\n\nकोळी जो का ओंकार । तोच हा ओंकारेश्वर ।\nमाझेंच रूप आहे नीर । ऐसें नर्मदा वदलीना ? ॥१८॥\n\nअरे ती प्रत्यक्ष नर्मदा । संशय तेथें न घ्यावा कदा ।\nसंकटामाजीं देतें सदा । हात ती आपुल्या भक्तातें ॥१९॥\n\nम्हणून तिचा जयजयकार । करा मोठ्यानें एक वार ।\nजय जय नर्मदे निरंतर । ऐसेंच रक्षण अंबे करी ॥१२०॥\n\nऐसें ऐकतां वचन । बंकटलालादि चवघे जण ।\nसमर्थांचे दिव्य चरण । वंदूं लागलें क्षणक्षणां ॥२१॥\n\nपरत आले शेगांवांत । ज्यांना त्यांना हीच मात ।\nहोऊनिया हर्षभरित । सांगूं लागले विबुध हो ॥२२॥\n\nसदाशिव रंगनाथ वानवळे । एक्या गृहस्थासमवेत भले ।\nशेगांवांत येते झाले । महाराजांच्या दर्शना ॥२३॥\n\nया सदाशिवाकारण । टोपण नांव तात्या जाण ।\nहे माधवनाथाचे छात्रगण । चित्रकूटच्या होते हो ॥२४॥\n\nया माधवनाथाप्रत । योगांगे होतीं अवगत ।\nज्यांचा शिष्यगण माळव्यांत । आहे मोठ्या प्रमाणीं ॥२५॥\n\nसदाशिव आले शेगांवाला । जेव्हां श्रीच्या दर्शनाला ।\nतेव्हां महाराज भोजनाला । बसले होते मठांत ॥२६॥\n\nसदाशिवासी पाहून । माधवाची झाली आठवण ।\nगजाननाकारण । संत संता जाणती ॥२७॥\n\nवानवळे येतांक्षणीं । महाराज बोलले मोठ्यांनीं ।\nअरे नाथाच्या शिष्यालागुनी । बसवा आणून माझ्यापुढें ॥२८॥\n\nत्यांचे गुरु माधवनाथ । गेले जेवून इतक्यांत ।\nमठीं माझ्या समवेत । तों हे दोघे पातले ॥२९॥\n\nथोडा वेळ आधीं जरी । हे आले असते तरी ।\nभेट त्यांच्या गुरूची खरी । यांना येथें मठांत ॥१३०॥\n\nआतां हे मागून आले । गुरु त्यांचे निघून गेले ।\nविडा न घेतां भले । त्याची करूं पुर्तता ॥३१॥\n\nवानवळ्यासी आलिंगन । देते झाले दयाघन ।\nपोरें बंधूंचीं म्हणून । ऐसा तो संतप्रेमा ॥३२॥\n\nरीतिप्रमाणें सत्कार केला । वानवळ्याचा शेगांवाला ।\nजातांना त्या निरोप दिला । समर्थांनीं येणे रीतिं ॥३३॥\n\nतुम्ही माधवनाथाला । असेच जा भेटण्याला ।\nत्यांचा येथें राहिला । विडा तो त्या द्यायास ॥३४॥\n\nमी म्हणतों तेंच सांगा । पदरचें न घाला बघा ।\nआमच्या वाक्यामाजीं उगा । फरक तुम्ही करूं नये ॥३५॥\n\nम्हणा साथे भोजन हुवा । विडा तुम्हारा याही रहा ।\nतो आम्ही आणिला पाहा । नाथां तुम्हां द्यावयास ॥३६॥\n\nहें सारें बोलणें । ऐकलें त्या वानवळ्यानें ।\nघेऊन विड्याचीं दोन पानें । गमन करितां जाहला ॥३७॥\n\nमाधवनाथा हकीकत । त्यानें कथिली इत्थंभूत ।\nमहाराज आपण शेगांवांत । आला होता कां ते दिनीं ? ॥३८॥\n\nगजानन जें बोललें । तैसेंच आहे जाहलें ।\nभोजनसमयीं त्यांनीं केलें । स्मरण माझें तीच भेट ॥३९॥\n\nऐशा रीतिं एकमेकां । आम्हीं भेटतों सदैव देखा ।\nयेथें शंका घेऊं नका । स्मरण तीच भेट होय ॥१४०॥\n\nत्यांचा माझा एक प्राण । शरीरे हीं मात्र भिन्न भिन्न ।\nहें आहे खोल ज्ञान । तें न इतक्यांत कळे तुम्हां ॥४१॥\n\nबरें झालें आणिला । आमुचा विडा तुम्हीं भला ।\nजो होता राहिला । शेगांवीं शिष्य हो ॥४२॥\n\nपानें देतां वानवळ्यांनीं । तीं भक्षिलीं नाथांनीं ।\nखलबत्त्यांत कुटुनीं । थोडा प्रसाद दिला त्याला ॥४३॥\n\nसंतभेटी होती कैसी । हें चांगदेवपासष्टीसी ।\nसांगते झाले ज्ञानराशीं । श्रीज्ञानेश्वर महाराज ॥४४॥\n\nती पासष्टी मनीं आणा । म्हणजे ह्या कळतील खुणा ।\nस्वानुभवाच्या ठायीं जाणा । वाव न तर्काकारणें ॥४५॥\n\nयोगी वाटेल तेथोनी । भेटे एकमेकांलागूनी ।\nभेट ठायीच बैसोनी । होतें त्याचें कौतुक हें ॥४६॥\n\nशेख महंमद श्रीगोंद्यांत । तुकाराम होते देहूंत ।\nआग लागतां मंडपाप्रत । देहूमाजीं कीर्तनाच्या ॥४७॥\n\nती श्रीशेख महंमदांनीं । विझविली श्रीगोंद्यांत बैसुनी ।\nहें महिपतीनें लिहूनी । ठेविलें भक्तिविजयांत ॥४८॥\n\nजाऊन हळी खेड्यांत । विहिरींत बुडतां पाटीलसुत ।\nवांचविलें देऊन हात । महाराज माणिकप्रभूंनीं ॥४९॥\n\nखरा योगी असल्याविना । ऐसें कौतुक होईना ।\nहें न साधे दांभिकांना । त्यांनीं गप्पाच माराव्या ॥१५०॥\n\nयोग अवघ्यांत बलवत्तर । त्याची न ये कोणां सर ।\nकरणें असल्या राष्ट्रोध्दार । त्याचा अवलंब करा हो ॥५१॥\n\nश्रीदासगणूविरचित । हा गजाननविजय नामें ग्रंथ ।\nऐकोत सदा प्रेमळ भक्त । निष्ठा ठेवून ग्रंथावरी ॥१५२॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य चतुर्दशोध्यायः समाप्तः ॥",
  "adhyay_en": "॥ श्रीगणेशाय नमः ॥\n\nहे कौसल्यात्मज रामराया । हे रघुकुलभूषणा करुणालया ।\nसीतापते करा दया । आतां या लेंकरासी ॥१॥\n\nताटिका त्वां उध्दरली । अहिल्या शिळा सजीव केली ।\nशबरीची पुरवली । इच्छा तूं दशरथे ॥२॥\n\nभक्तरक्षणा कारण । सोडिलें नृपसिंहासन ।\nवानर केलेसे बलवान् । केवळ आपल्या कृपेनें ॥३॥\n\nशिळा तरल्या सागरीम । तुझ्या नामें रावणारी ।\nबसविलास गादीवरी । भक्त आपला बिभीषण ॥४॥\n\nजो जो आला शरण पदा । तुझ्या कीं हे आनंदकंदा ।\nदैन्य, दुःख, आपदा । त्याच्या त्वां वारिल्यास ॥५॥\n\nहें मनीं आणावें । दासगणूस सांभाळावें ।\nबालकानें धांवावें । जननिविण कोणाकडे ? ॥६॥\n\nतूं जननी जनिता सद्गुरु । तूं भक्तांना कल्पतरु ।\nभवनदीचें भव्य तारूं । तूंच कीं रे रामराया ! ॥७॥\n\nएक खेडेगांवचा । रहिवासी मेहकर तालुक्याचा ।\nबंडूतात्या नांवाचा । ब्राह्मण होता विबुध हो ॥८॥\n\nहा बंडूतात्या ब्राह्मण । सदाचारसंपन्न ।\nउदार होतें ज्याचें मन । गृहस्थाश्रम चालवी ॥९॥\n\nश्रोते या प्रपंचांत । संकटें येती अतोनात ।\nपरी नाहीं पहा सुटत । लोभ त्याचा मानवा ॥१०॥\n\nया बंडूतात्या घरीं । पाहुणे येती वरच्यावरी ।\nतो अवघ्यांची साच करी । सरबराई निजांगें ॥११॥\n\nऐसा क्रम चालला । संचय अवघा संपला ।\nआली पाळी बिचार्\u200Dयाला । कर्ज काढणें साहूचें ॥१२॥\n\nघरदार पडलें गहाण । अगणित झालें तया ऋण ।\nलोकांप्रती दावण्या वदन । लाज वाटूं लागली ॥१३॥\n\nविकावया न कांहीं उरलें । सदन अवघें साफ झालें ।\nभांडेंकुंडें तेंही गेलें । काय विपत्ती वर्णावी ? ॥१४॥\n\nतगादे करिती सावकार । शिपाई धाडून वरच्यावर ।\nभागवण्यासी दोन प्रहर । अडचण पडूं लागली ॥१५॥\n\nकांता बोले टाकून । मुलें करिती अपमान ।\nपत गेली उडून । उसनें न कोणी देती हो ॥१६॥\n\nऐशा तापें तापला । जीव द्याया तयार झाला ।\nपैसा संपतां प्रपंचाला । कांहीं नसे किंमत ॥१७॥\n\nजें सुखाचें वाटे स्थान । तेंच दुःखाचें निकेतन ।\nसंपून गेल्यावरी धन । सहज होतें न्याय हा ॥१८॥\n\nबंडूतात्या विचार करी । जीव कोठें देऊं तरी ।\nअफू खाऊन मरूं जरी । तरी ती घ्याया पैसा नसे ॥१९॥\n\nजरी जाऊन विहिरीवरी । जीव हा मी देऊं तरी ।\nतितुक्यांत कोणी येऊन वरी । जरी मला काढल्यास ॥२०॥\n\nजीवही ना जाईल । उलटी फजीती होईल ।\nसरकार शिक्षा देईल । आत्महत्यारा म्हणून मला ॥२१॥\n\nयापेक्षां हिमालया । जावे वाटे जीव द्याया ।\nआत्महत्येचा ते ठायां । दोषही ना लागेल ॥२२॥\n\nऐसा करूनि विचार । पडला घराच्या बाहेर ।\nअखेरचा तो नमस्कार । केला त्यानें प्रपंचाला ॥२३॥\n\nएक लंगोटी घातली । राख अंगा लाविली ।\nतयानें ही युक्ति केली । ओळख आपुली बुजवावया ॥२४॥\n\nश्रोते अब्रुदारासी । जननिंदेचें मानसीं ।\nभय वाटे अहर्निशीं । हें सकळांसी ठाऊक ॥२५॥\n\nबंडूतात्या म्हणे मनीं । हे दीनदयाळा चक्रपाणी ।\nअवकृपा मजलागोनी । कां रे ऐसी केलीस ? ॥२६॥\n\nतुझ्यावरी विश्वास माझा । पूर्ण होता अधोक्षजा ।\nतूं रंकाचा करिसी राजा । ऐसें ऐकिलें पुराणीं ॥२७॥\n\nतें सर्व खोटें झालें । प्रत्ययासी माझ्या आलें ।\nव्यर्थ कवींनी रंगविलें । चरित्र तुझें नारायणा ॥२८॥\n\nआतां जीव देतों परी । तुझ्यावरी मी श्रीहरी ।\nयाचा विचार कांहीं करी । हत्या नको घेऊं मम ॥२९॥\n\nऐसें मनीं बोलला । तिकिट घ्याया लागला ।\nतों एक भेटला । विप्र त्यासी स्टेशनांत ॥३०॥\n\nआतांच हरिद्वाराचें । तिकीट नको घेऊं साचें ।\nघेऊन दर्शन संतांचें । मग जावें हरिद्वारा ॥३१॥\n\nआपल्या वर्\u200Dहाड प्रातांत । श्रीगजानन महासंत ।\nआहेत अवतरले सांप्रत । त्यांच्या दर्शना जाय तूं ॥३२॥\n\nसंतदर्शन आजवरी । वायां न गेलें भूमीवरी ।\nउगीच त्रासून अंतरीं । भलतें कांहीं करूं नको ॥३३॥\n\nऐसें बोलतां ब्राह्मण । तात्या गेला गोंधळून ।\nम्हणे हा मनुष्य कोण ? । अवचित मसी भेटला ॥३४॥\n\nकिंवा यानें ओळखिलें । मी बंडूतात्या म्हणून भलें ।\nकांहीं न माझा तर्क चाले । पुसुं तरी याते कसा ? ॥३५॥\n\nकांहीं असो शेगांवासी । जाऊन वंदूं समर्थांसी ।\nऐसें बोलून मानसीं । शेगांवासी पातला ॥३६॥\n\nदर्शना गेला ब्राह्मण । तों महाराज वदले हांसून ।\nकां रे देशी जाऊन प्राण । हिमालयासी बंडूतात्या ॥३७॥\n\nअरे आत्महत्या करूं नये । हताश कदापि होऊं नये ।\nप्रयत्न करण्या चुकूं नये । साध्य वस्तु साधण्यास ॥३८॥\n\nआतां जरी दिलास प्राण । प्रपंचाशीं त्रासून ।\nतरी येशील घेऊन । जन्म पुन्हां ते भोगावया ॥३९॥\n\nनको जाऊं हिमालया । गंगेमाजी प्राण द्याया ।\nपरत आपुल्या घरीं जाया । वेळ वेड्या करूं नको ॥४०॥\n\nतिकीट घेतां जो भेटला । स्टेशनावरी ब्राह्मण तुला ।\nओळखिलें का सांग त्याला ? । तो कोण होता हें कांहीं ॥४१॥\n\nजा आतां घरीं परत । राहूं नको लवही येथ ।\nबापा तुझ्या मळ्यांत । आहे एक म्हसोबा ॥४२॥\n\nत्या म्हसोबाच्या पूर्वेसी । बाभुळीच्या झाडापासी ।\nखोदून पहा मेदिनीसी । दोन प्रहर रात्रीला ॥४३॥\n\nकाम जमीन खोदण्याचें । तूंच एकटा करी साचें ।\nखालीं तीन फुटांचें । द्रव्य तुजला सांपडेल ॥४४॥\n\nत्यांतून थोडें कर्जदारां । देऊनी ऋणमुक्त होई खरा ।\nनको सोडूंस बायकापोरां । उसनें वैराग्य वाहूं नको ॥४५॥\n\nऐसे बोलतां गजानन । आनंदला तो ब्राह्मण ।\nआला खर्ड्यास परतून । राख पुसून अंगाची ॥४६॥\n\nरात्रीचिया वेळेला । मळ्यांत म्हसोबापासी आला ।\nबाभूळीखालीं लागला । जमीन खोदाया कारण ॥४७॥\n\nतों तीन फुटांवर । लागली श्रोते घागर ।\nएक तांब्याची साचार । वेळणी होती जिच्या मुखा ॥४८॥\n\nत्या तांब्याच्या घागरींत । मोहरा सोन्याच्या चार शत ।\nपडल्या त्याच्या दृष्टीप्रत । मग काय विचारितां ? ॥४९॥\n\nकरीं घागर घेऊनिया । लागला तेथेंच नाचावया ।\nजय जय गजानन गुरुराया । ऐसें मुखें बोलून ॥५०॥\n\nत्याच द्रव्यें करून । फेडिलें त्यानें अवघें ऋण ।\nमळा होता पडला गहाण । तोही आणिला सोडवोनी ॥५१॥\n\nघडी बसली प्रपंचाची । ही गजाननकृपेनें साची ।\nवृत्ति बंडूतात्याची । गेली अती आनंदून ॥५२॥\n\nजेवीं मृत्यूची घटकां भरतां । अमृतकलश यावा हातां ।\nवा सागरामाजीं बुडतां । तारूं दृष्टीस पडावें ॥५३॥\n\nबंडूतात्यास तैसें झालें । दुःखाचे ते दिवस सरले ।\nमग त्यानें पुढें केलें । येणें पहा शेगांवा ॥५४॥\n\nदानधर्म तेथें केला । मोठ्या प्रमाणामाजीं भला ।\nगजाननाच्या पदीं झाला । लीन अनन्यभावानें ॥५५॥\n\nतई महाराज वदले त्यासी । आम्हांस कां रे वंदिसी ? ।\nज्यानें दिला आहे तुसी । द्रव्यघट तो वंदी तया ॥५६॥\n\nआतां तरी येथून । खर्च करावा सांभाळून ।\nउगे न करी उधळेंपण । त्यांत नसे सार कांहीं ॥५७॥\n\nजन सुखाचे सोबती । निर्वाणीचा श्रीपती ।\nत्याची सदैव करी भक्ती । तो न उपेक्षी कदा तुला ॥५८॥\n\nऐसा उपदेश ऐकिला । समर्थांसी वंदून भला ।\nबंडूतात्या गांवास गेला । आपुल्या अती आनंदें ॥५९॥\n\nएकेकालीं सोमवती । पर्व आले निश्चिती ।\nजी कां अमावस्या येती । सोमवारीं ती सोमवती हो ॥६०॥\n\nया सोमवतीचें महिमान । पुराणांत केलें कथन ।\nया दिवशीं नर्मदास्नान । अवश्य म्हणती करावें ॥६१॥\n\nम्हणून शेगांवची मंडळी । नर्मदेस जाया तयार झाली ।\nतयारी त्यांनीं अवघी केली । पडशा वगैरे भरून ॥६२॥\n\nमार्तंड पाटील बंकटलाल । मारुती चंद्रभान बजरंगलाल ।\nयांनीं केला एक मेळ । ओंकारेश्वरीं जाण्याचा ॥६३॥\n\nबंकटलाल म्हणे अवघ्यांसी । आपण जातों नर्मदेसी ।\nघेऊं सांगातें महाराजांसी । स्नान कराया नर्मदेचें ॥६४॥\n\nचौघे मठामाजीं आले । समर्थां विनवूं लागले ।\nओंकारेश्वरीं गुरुमाऊले । चला आमुच्या समवेत ॥६५॥\n\nतुम्ही असल्याबरोबर । काळाचाही नाहीं दर ।\nघाला आम्हांस पायांवर । त्या ओंकारेश्वराच्या ॥६६॥\n\nहा अधिकार मातेविना । नाहीं पाहा इतरांना ।\nआमुची विनंती हीच चरणा । न्यावें आम्हा नर्मदेसी ॥६७॥\n\nतुम्ही आल्यांवांचून । आम्ही न हालूं येथून ।\nबालहट्टालागून । जननी तीच पुरवीतसे ॥६८॥\n\nमहाराज म्हणाले तयासी । आहे नर्मदा माझ्यापाशीं ।\nउगीच त्रास द्यायासी । जाऊं कशाला तिला मग ? ॥६९॥\n\nमी या मठांत बैसुन । करीन नर्मदेचें स्नान ।\nतुम्ही या सारे जाऊन । श्रीओंकारेश्वराला ॥७०॥\n\nतेथें राजा पूर्वकालीं । मान्धाता भाग्यशाली ।\nहोऊन गेला महाबली । दिगंत ज्याची कीर्ति असे ॥७१॥\n\nश्रीशंकराचार्य गुरुवर । यांनीं कराया जगदोध्दार ।\nतेथेंच दीक्षा साचार । परमहंसाची घेतली ॥७२॥\n\nजा जा तुम्ही तया स्थला । भेटा माझ्या नर्मदेला ।\nमात्र नेऊं नका मला । उगाच आग्रह करून ॥७३॥\n\nआतां पर्वाचें प्रयोजन । नाहीं राहिलें मजलागून ।\nऐसें ऐकतां चवघेजण । घट्ट धरिती पायांला ॥७४॥\n\nकांही असो तेथवरी । चला आमुच्या बरोबरी ।\nलगेच येऊं माघारी । स्नान करूनी नर्मदेचें ॥७५॥\n\nमहाराज म्हणाले ठिक ठिक । तुम्हीं दिसतां दांभिक ।\nनर्मदेचें आहे उदक । या आपुल्या विहिरीमध्यें ॥७६॥\n\nतिला टाकून आपण । तेथें कराया गेलों स्नान ।\nतरी राग येईल दारुण । माझ्या त्या नर्मदेला ॥७७॥\n\nम्हणून सांगतों तुम्हींच जावें । मला न आग्रहा करावें ।\nमाझें वचन मानावें । यांत तुमचें कल्याण ॥७८॥\n\nमग मारुती चंद्रभान । करूं लागला भाषण ।\nआम्ही घेतल्यावांचुन । आपणां न जाऊं कीं ॥७९॥\n\nसमर्थ म्हणाले मी तेथ । आल्य होईल विपरीत ।\nमग तुम्ही दोष मात्र । देऊं नये आम्हांला ॥८०॥\n\nऐसें मठांत बोलणें झालें । अवघें ओंकारेश्वरा आले ।\nपर्वासाठीं मिळाले । लोक तेथें अपार ॥८१॥\n\nनर्मदेचे अवघे घाट । स्त्रीपुरुषांनी भरले दाट ।\nमुंगीलाही नसे वाट । जाया हराच्या मंदिरीं ॥८२॥\n\nकोणी स्नानास उतरले । कोणी संकल्प ऐकूं लागले ।\nकोणी घेऊन बेलफुलें । जाऊं लागले मंदिरांत ॥८३॥\n\nकोणी बर्फी पेढे खवा । बसून खाऊं लागले मेवा ।\nथव्यामागें लागला थवा । तेथें भजनकर्\u200Dयांचा ॥८४॥\n\nपर्व संपेपर्यंत । अभिषेकाची मंदिरांत ।\nगर्दी झाली अत्यंत । शब्द कोणाचा कोणा न कळे ॥८५॥\n\nरम्यशा त्या ओंकारीं । समर्थाची बैसली स्वारी ।\nपद्मासन घालूनी कांठावरी । त्या महानदीच्या नर्मदेच्या ॥८६॥\n\nचौघे दर्शन घेऊन आले । समर्था विनवूं लागले ।\nआतां पाहिजे सोडिलें । जाणें सडकेनें आपणा ॥८७॥\n\nकां कीं भीड झाली फार । गाड्या मोडती वरचेवर ।\nबैल गाडीचे बुजार । आहेत आपुल्या त्यांतूनी ॥८८॥\n\nखेडीघाट स्टेशनाला । जाण्यायेण्याचा करार केला ।\nगाडीवाल्यानें तो भला । न सांगतां गुण बैलांचे ॥८९॥\n\nते बसतां आले कळून । आपण होतां म्हणून ।\nपोंचलों येथे येऊन । बैल द्वाड गाडीचे ॥९०॥\n\nपरत बसून गाडींत । जाणें न निर्भय वाटत ।\nम्हणून या नावेंत । बसून जाऊं स्टेशनाला ॥९१॥\n\nगर्दी झाली रस्त्यांनी । नदींतून जाऊ शांतपणीं ।\nऐसेंच केलें कित्येंकांनीं । त्या पाहा नावा चालल्यात ॥९२॥\n\nतुम्हांस वाटेल तेंच करा । आम्हां न कांहीं विचारा ।\nमी वचनांत गुंतलों खरा । तुम्ही बसाल तेथें येऊं ॥९३॥\n\nऐसें समर्थ बोलले । त्यांच्यासवें नावेंत बैसलें ।\nगर्दीतून जाऊं लागले । खेडीघाट स्टेशनाला ॥९४॥\n\nतों नदींत मध्यंतरीं । नाव आदळली खडकावरी ।\nफळी फुटून गेली सारी । तिच्या बुडाची एक हो ॥९५॥\n\nछिद्र पडलें आरपार । येऊं लागलें आंत नीर ।\nनावाड्यानें सत्वर । नदींत उड्या टाकिल्या ॥९६॥\n\nपरी महाराज निर्धास्त होते । गिनगिन गणांत बोते ।\nऐसें भजन मुखातें । चाललें होतें अखंड ॥९७॥\n\nमार्तंड बजरंग मारुती । घाबरून गेले अती ।\nउडूं लागली धडधडा छाती । बंकटलालाची विबुध हो ॥९८॥\n\nचवघे समर्थां बोलले । आम्ही अपराधी आहों भले ।\nआम्हीं न तुमचें ऐकिलें । शेगांवांत दयाळा ॥९९॥\n\nत्याचें दिलें आम्हां फळ । तुम्ही आज तात्काळ ।\nनर्मदाच झाली काळ । आम्हांलागीं बुडवावया ॥१००॥\n\nगुरुराया आपुली वाणी । वेदतुल्य मानूं येथूनी ।\nवांचवा या संकटातूनीं । शेगांव दृष्टी पडूं द्या ॥१॥\n\nऐसें जों ते बोलतात । तों निंम्यावरी पाण्यांत ।\nनाव बुडाली लोटत लोटत । एक फर्लांग गेली हो ॥२॥\n\nकांहीं लोक बोलती ऐसें । मेली हीं पांच माणसें ।\nआतां यांचा भरवंसा नसे । अथांग पाणी नर्मदेला ॥३॥\n\nतई म्हणाले गजानन । नका होऊं हैराण ।\nतुमच्या जीवालागून । धक्का न लावी नर्मदा ॥४॥\n\nऐसें म्हणून स्तवन केलें । नर्मदेचें त्यांनी भलें ।\nहे चवघे बैसले । हात जोडून नावेंत ॥५॥\n\nश्लोक (अनुष्टुप छंद)\nनर्मदे मंगले देवी । रेवे अशुभनाशिनी ।\nमंतु क्षमा करी यांचा । दयाळू होऊनी मनीं ॥\n\nऐसें स्तवन चाललें । तों आंतील पाणी निघून गेलें ।\nनर्मदेनें लाविलें । आपुल्या करास त्या छिद्रा ॥६॥\n\nनाव श्रोते पहिल्यापरी । आली जलाचिया वरी ।\nनावेच्या बरोबरी । होती प्रत्यक्ष नर्मदा ॥७॥\n\nळणीचा धरला वेष । मस्तकावरी कुरळ केश ।\nभिजविलें जियेच्या वस्त्रास । कंबरेपर्यंत जलानें ॥८॥\n\nनौका कांठास लागली । अवघ्यांनी ती पाहिली ।\nआश्चर्यचकित मुद्रा केली । पाहून तळीच्या छिद्राला ॥९॥\n\nही बाई होती म्हणून । आमुचे हे वांचले प्राण ।\nबाई आपण कोठील कोण ? । हें कांहीं सांगा हो ॥११०॥\n\nसोडा वस्त्र बिजलेलें । आम्ही नवें देतों भलें ।\nतईं नर्मदेनें पहा केलें । ऐशा रीतीनें भाषण ॥११॥\n\nमी ओंकार कोळ्याची कन्यका । माझें नांव नर्मदा ऐका ।\nआम्हां परिपाठ आहे देखा । ओलें वस्त्र नेसण्याचा ॥१२॥\n\nमी ओलीच राहतें निरंतर । माझेंच रूप आहे नीर ।\nऐसें बोलून नमस्कार । करून गेली गजानना ॥१३॥\n\nक्षणामाजीं नाहींसी । झाली ती नर्मदेसी ।\nवीज चमकून आकाशीं । घनीं जैसी लीन होते ॥१४॥\n\nतों पहातां प्रकार । चवघे आनंदले फार ।\nकळला स्वामींचा अधिकार । नर्मदा आली दर्शना ॥१५॥\n\nबंकट विचारी खोदून । समर्था ही स्त्री कोण ? ।\nतें सांगावें फोडून । गुप्त कांहीं ठेवूं नका ॥१६॥\n\nतईं महाराज वदले तत्त्वतां । तुम्हीं जे कां विचारितां ।\nतो कथिला आहे गाथा । नर्मदेनें तुम्हांस ॥१७॥\n\nकोळी जो का ओंकार । तोच हा ओंकारेश्वर ।\nमाझेंच रूप आहे नीर । ऐसें नर्मदा वदलीना ? ॥१८॥\n\nअरे ती प्रत्यक्ष नर्मदा । संशय तेथें न घ्यावा कदा ।\nसंकटामाजीं देतें सदा । हात ती आपुल्या भक्तातें ॥१९॥\n\nम्हणून तिचा जयजयकार । करा मोठ्यानें एक वार ।\nजय जय नर्मदे निरंतर । ऐसेंच रक्षण अंबे करी ॥१२०॥\n\nऐसें ऐकतां वचन । बंकटलालादि चवघे जण ।\nसमर्थांचे दिव्य चरण । वंदूं लागलें क्षणक्षणां ॥२१॥\n\nपरत आले शेगांवांत । ज्यांना त्यांना हीच मात ।\nहोऊनिया हर्षभरित । सांगूं लागले विबुध हो ॥२२॥\n\nसदाशिव रंगनाथ वानवळे । एक्या गृहस्थासमवेत भले ।\nशेगांवांत येते झाले । महाराजांच्या दर्शना ॥२३॥\n\nया सदाशिवाकारण । टोपण नांव तात्या जाण ।\nहे माधवनाथाचे छात्रगण । चित्रकूटच्या होते हो ॥२४॥\n\nया माधवनाथाप्रत । योगांगे होतीं अवगत ।\nज्यांचा शिष्यगण माळव्यांत । आहे मोठ्या प्रमाणीं ॥२५॥\n\nसदाशिव आले शेगांवाला । जेव्हां श्रीच्या दर्शनाला ।\nतेव्हां महाराज भोजनाला । बसले होते मठांत ॥२६॥\n\nसदाशिवासी पाहून । माधवाची झाली आठवण ।\nगजाननाकारण । संत संता जाणती ॥२७॥\n\nवानवळे येतांक्षणीं । महाराज बोलले मोठ्यांनीं ।\nअरे नाथाच्या शिष्यालागुनी । बसवा आणून माझ्यापुढें ॥२८॥\n\nत्यांचे गुरु माधवनाथ । गेले जेवून इतक्यांत ।\nमठीं माझ्या समवेत । तों हे दोघे पातले ॥२९॥\n\nथोडा वेळ आधीं जरी । हे आले असते तरी ।\nभेट त्यांच्या गुरूची खरी । यांना येथें मठांत ॥१३०॥\n\nआतां हे मागून आले । गुरु त्यांचे निघून गेले ।\nविडा न घेतां भले । त्याची करूं पुर्तता ॥३१॥\n\nवानवळ्यासी आलिंगन । देते झाले दयाघन ।\nपोरें बंधूंचीं म्हणून । ऐसा तो संतप्रेमा ॥३२॥\n\nरीतिप्रमाणें सत्कार केला । वानवळ्याचा शेगांवाला ।\nजातांना त्या निरोप दिला । समर्थांनीं येणे रीतिं ॥३३॥\n\nतुम्ही माधवनाथाला । असेच जा भेटण्याला ।\nत्यांचा येथें राहिला । विडा तो त्या द्यायास ॥३४॥\n\nमी म्हणतों तेंच सांगा । पदरचें न घाला बघा ।\nआमच्या वाक्यामाजीं उगा । फरक तुम्ही करूं नये ॥३५॥\n\nम्हणा साथे भोजन हुवा । विडा तुम्हारा याही रहा ।\nतो आम्ही आणिला पाहा । नाथां तुम्हां द्यावयास ॥३६॥\n\nहें सारें बोलणें । ऐकलें त्या वानवळ्यानें ।\nघेऊन विड्याचीं दोन पानें । गमन करितां जाहला ॥३७॥\n\nमाधवनाथा हकीकत । त्यानें कथिली इत्थंभूत ।\nमहाराज आपण शेगांवांत । आला होता कां ते दिनीं ? ॥३८॥\n\nगजानन जें बोललें । तैसेंच आहे जाहलें ।\nभोजनसमयीं त्यांनीं केलें । स्मरण माझें तीच भेट ॥३९॥\n\nऐशा रीतिं एकमेकां । आम्हीं भेटतों सदैव देखा ।\nयेथें शंका घेऊं नका । स्मरण तीच भेट होय ॥१४०॥\n\nत्यांचा माझा एक प्राण । शरीरे हीं मात्र भिन्न भिन्न ।\nहें आहे खोल ज्ञान । तें न इतक्यांत कळे तुम्हां ॥४१॥\n\nबरें झालें आणिला । आमुचा विडा तुम्हीं भला ।\nजो होता राहिला । शेगांवीं शिष्य हो ॥४२॥\n\nपानें देतां वानवळ्यांनीं । तीं भक्षिलीं नाथांनीं ।\nखलबत्त्यांत कुटुनीं । थोडा प्रसाद दिला त्याला ॥४३॥\n\nसंतभेटी होती कैसी । हें चांगदेवपासष्टीसी ।\nसांगते झाले ज्ञानराशीं । श्रीज्ञानेश्वर महाराज ॥४४॥\n\nती पासष्टी मनीं आणा । म्हणजे ह्या कळतील खुणा ।\nस्वानुभवाच्या ठायीं जाणा । वाव न तर्काकारणें ॥४५॥\n\nयोगी वाटेल तेथोनी । भेटे एकमेकांलागूनी ।\nभेट ठायीच बैसोनी । होतें त्याचें कौतुक हें ॥४६॥\n\nशेख महंमद श्रीगोंद्यांत । तुकाराम होते देहूंत ।\nआग लागतां मंडपाप्रत । देहूमाजीं कीर्तनाच्या ॥४७॥\n\nती श्रीशेख महंमदांनीं । विझविली श्रीगोंद्यांत बैसुनी ।\nहें महिपतीनें लिहूनी । ठेविलें भक्तिविजयांत ॥४८॥\n\nजाऊन हळी खेड्यांत । विहिरींत बुडतां पाटीलसुत ।\nवांचविलें देऊन हात । महाराज माणिकप्रभूंनीं ॥४९॥\n\nखरा योगी असल्याविना । ऐसें कौतुक होईना ।\nहें न साधे दांभिकांना । त्यांनीं गप्पाच माराव्या ॥१५०॥\n\nयोग अवघ्यांत बलवत्तर । त्याची न ये कोणां सर ।\nकरणें असल्या राष्ट्रोध्दार । त्याचा अवलंब करा हो ॥५१॥\n\nश्रीदासगणूविरचित । हा गजाननविजय नामें ग्रंथ ।\nऐकोत सदा प्रेमळ भक्त । निष्ठा ठेवून ग्रंथावरी ॥१५२॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य चतुर्दशोध्यायः समाप्तः ॥"
}