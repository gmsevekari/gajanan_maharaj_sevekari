{
  "title_mr": "अध्याय ९",
  "title_en": "Adhyay 9",
  "adhyay_mr": "॥ श्रीगणेशाय नमः ॥\n\nहे सगुण स्वरूपा रुक्मिणीवरा । हे चंद्रभागातटविहारा ।\nश्रीसंतवरदा शारंगधरा । पतितपावना दयानिधे ॥१॥\n\nलहानावांचून मोठ्याचा । मोठेपणा न टिके साचा ।\nपतिताविण परमेश्वराचा । बोलबाला होणें नसे ॥२॥\n\nआम्ही आहों पतित । म्हणून तुला म्हणतात ।\nपावनकर्ता रुक्मिणीकांत । हें आतां विसरूं नको ॥३॥\n\nपरिस लोहाला सोनें करी । म्हणुनी त्याचें महत्त्व भूमीवरी ।\nओहोळ पोटीं घे गोदावरी । म्हणून म्हणती तीर्थ तिला ॥४॥\n\nयाचा विचार करावा । चित्तीं आपुल्या माधवा ।\nदासगणूला हात द्यावा । बुडूं न द्यावें कोठेंही ॥५॥\n\nअसो गोविंदबुवा टाकळीकर । एक हरिदास होता थोर ।\nतो कराया कीर्तनगजर । शेगांवासी पातला ॥६॥\n\nतेथें शिवाचें मंदिर । पुरातन होतें साचार ।\nज्याचा केला जीर्णोध्दार । मोटे नामक सावकारें ॥७॥\n\nअलिकडच्या श्रीमंताला । मदिराचा कंटाळा ।\nमोटारी क्लब बायसिकला । यांचें प्रेम बहु असे ! ॥८॥\n\nतैसा न मोटे सावकार । श्रीमंत असून भाविक फार ।\nत्यानेंच हा जीर्णोध्दार । केला असे मंदिराचा ॥९॥\n\nम्हणोन मोट्याचें मंदिर । वदूं लागले नारीनर ।\nआतां पुढचा प्रकार । काय झाला तो ऎका ॥१०॥\n\nत्या मोट्याच्या मंदिरीं । उतरले टाकळीकर कथेकरी ।\nत्यांचा घोडा समोरी । बांधिला होता मंदिराच्या ॥११॥\n\nघोडा अतिद्वाड होता । कोणासही मारी लाथा ।\nसमोरून कोणी येतां । त्यास चावे कुत्र्यासम ॥१२॥\n\nतोडी चर्\u200Dहाटें वरच्यावरी । स्थिर न राहे क्षणभरी ।\nकधीं कधीं कांतारीं । त्यानें जावें पळोन ॥१३॥\n\nखिंकाळे रात्रंदिवस । वाईट खोड्या बहुवस ।\nआल्या होत्या मुक्कामास । श्रोते तया घोड्याच्या ॥१४॥\n\nलोखंडाच्या सांखळ्या । होत्या त्यासी बांधण्या केल्या ।\nत्या या समयीं राहिल्या । टाकळीमाजी विसरून ॥१५॥\n\nचर्\u200Dहाटानें कसा तरी । घोडा मंदिरासामोरी ।\nबांधूनिया कथेकरी । निजले जाऊन शय्येला ॥१६॥\n\nरात्र झाली दोन प्रहर । तमें आक्रमिलें अंबर ।\nदिवाभीतांचे घुत्कार । होऊं लागले वृक्षावरी ॥१७॥\n\nटिटव्या टी टी शब्द करिती । वाघुळें भक्ष्या धुंडिती ।\nपिंगळे बसुनि वृक्षांवरती । किलबील करूं लागले ॥१८॥\n\nसामसुम जिकडे तिकडे । बंद झालीं कवाडें ।\nकोठेंही ना दृष्टि पडे । एकही माणूस रस्त्यांनीं ॥१९॥\n\nऎशा रात्रसमयास । श्रीगजानन पुण्यपुरुष ।\nघोडा बांधल्या ठायास । येते झाले सहजगतीं ॥२०॥\n\nजे जे कोणी द्वाड असती । त्यांना सुधारण्याप्रती ।\nसाधुपुरुष अवतार घेती । ईशाज्ञेनें भूमीवर ॥२१॥\n\nऔषधाचें प्रयोजन । रोगा निवारण्याकारण ।\nतेवीं द्वाडाचें द्वाडपण । साधुसंत निवारिती ॥२२॥\n\nअसो गजानन घोड्यापासी । आले रात्रसमयासी ।\nजाऊनी निजले अति हर्षीं । चहूं पायांत घोड्याच्या ॥२३॥\n\nमुखें भजन चाललें होतें । गणी गण गणांत बोते ।\nया सांकेतिक भजनातें । जाणण्या कोण समर्थ हो ? ॥२४॥\n\nत्या सूत्ररूप भजनाचा । अर्थ ऎसा वाटतो साचा ।\nगणी या शब्दाचा । अर्थ मोजी हाच असे ॥२५॥\n\nजीवात्मा म्हणजे गण । तो ब्रह्माहून नाहीं भिन्न ।\nहें सुचवावया कारण । गणांत हा शब्द असे ॥२६॥\n\nबोते हा शब्द देखा । अपभ्रंश वाटे निका ।\nबोते हा शब्द ऎका । तेथें असावा निःसंशय ॥२७॥\n\nबाया शब्दें करून । घेतलें पाहिजे मन ।\nतें हें आहे सर्वनाम । शब्दाऎवजीं आलेलें ॥२८॥\n\nम्हणजे मना समजे नित्य । जीव हा ब्रह्मास सत्य ।\nमानूं नको तयाप्रत । निराळा त्या तोचि असे ॥२९॥\n\nगिणगिण गिणांत बोते । कोणी गणी गण गणांत बोते, ।\nऎशीं आहेत दोन मतें । या भजनाविषयीं शेगांवीं ॥३०॥\n\nत्यासी न आपुलें प्रयोजन । आपणा कथेसी कारण ।\nमहाराज निजले येऊन । चौपायांत घोड्याच्या ॥३१॥\n\nवरील भजन मुखानें । चाललें होतें आनंदानें ।\nवाटे या भजनरूप सांखळीनें । घोडा बांधूनीं टाकिला ॥३२॥\n\nगोविंदबुवांच्या अंतरीं । धास्ती होती जबर खरी ।\nम्हणून तो वरच्यावरी । उठून पाहे वारूला ॥३३॥\n\nतो ठाण्यावरी घोडा शांत । ऎसें पडता दृष्टीप्रत ।\nगोविंदबुवांच्या चित्तांत । अति नवल वाटलें ॥३४॥\n\nतों आपुल्या मनीं म्हणे । हें ऎसें झालें कशानें ।\nका कांहीं आजारानें । व्याप्त झाला घोडा हा ॥३५॥\n\nम्हणूनी राहिला शांत । हें न काहीं कळों येत ।\nहा ऎसा आजपर्यंत । नाहीं कधीच स्थिरावला ॥३६॥\n\nहें काय आहे तें पहाया गेलें । तों एक माणूस दिसलें ।\nचोहोंपायांत निजलेले । त्या द्वाड घोड्याच्या ॥३७॥\n\nअति निकट येऊनी । पाहूं लागले निरखुनी ।\nतों दिसले कैवल्यदानी । तेथें गोविंदबुवाला ॥३८॥\n\nते म्हणाले मनांत । घोडा कां झाला शांत ।\nहें कळलें कारणासहीत । मजलागीं येधवां ॥३९॥\n\nसमर्थांच्या सहवासें । घोडा शांत झालासे ।\nजेथें कस्तुरी तेथें नसे । दुर्गंधाला थारा कदा ॥४०॥\n\nसमर्थांच्या पायांवरी । गोविंदबुवानें अत्यादरीं ।\nशिर ठेविलें निर्धारीं । अष्टभाव दाटले ॥४१॥\n\nमुखें करूं लागलें स्तवन । आपण खरेच गजानन ।\nविघ्नांचे करितसा कंदन । याचा प्रत्यय आज आला ॥४२॥\n\nमाझा घोडा द्वाड अती । सर्वही ज्याला भीती ।\nतेथेंच आलात गुरुमूर्ती । हरण्या त्याचा द्वाडपणा ॥४३॥\n\nह्या घोड्याच्या अचाट खोडी । चालतां मध्येंच मारी उडी ।\nक्षणक्षणा मागल्या झाडी । हा दुगण्या महाराजा ! ॥४४॥\n\nमी गेलों होतों कंटाळून । म्हणूण बाजारालागून ।\nगेलों विकाया कारण । परी न कोणी घेई या ॥४५॥\n\nफुकटही लागलो द्याया । परी न कोणी तयार घ्याया ।\nत्यावरी आपण केली दया । हें झालें फार बरें ॥४६॥\n\nआम्हां कथेकर्\u200Dयाचें । घोडें पाहिजे गरीब साचें ।\nघरामाजीं धनगराचें । नाहीं वाघ कामाचा ॥४७ ऎसा झाला प्रकार । घोडें झाले गरीब फार । जडजीवांचा उध्दार । करण्यास स्वामी अवतरले ॥४८॥\n\nघोड्यास म्हणाले, आतां गड्या । करूं नकोस खोड्या ।\nत्या तेथेंच रोकड्या । द्याव्या अवघ्या सोडून ॥४९॥\n\nतूं शिवाच्या समोरीं । याचा विचार कांहीं करी ।\nवागत जावें बैलापरी । त्रास न देई कवणातें ॥५०॥\n\nऎसें त्यासी बोलून । निघून गेले दयाघन ।\nकृपाकटाक्षें करून । पशूही ज्यानें आकळिला ॥५१॥\n\nअसो श्रोते दुसरे दिवशीं । मळ्यांत असतां पुण्यराशी ।\nआले गोविंदबुवा दर्शनासी । घोड्यावरी बैसून ॥५२॥\n\nघोडा गोविंदबुवांचा । शेगांवासी ठाऊक साचा ।\nकोश अवघ्या खोड्यांचा । भीत होते त्यासी जन ॥५३॥\n\nतो मळ्यांत आलेला पाहून । लोक बोलले त्याकारण ।\nगोविंदबुवा ही घेऊन । पीडा कशास येथें आला ॥५४॥\n\nमुलें बायका मळ्यांत । आहेत पहा वावरत ।\nतुमचा घोडा करील घात । सहज लीलेनें कवणाचा ॥५५॥\n\nगोविंदबुवा त्यास वदले । तुमचें म्हणणें मीं ऎकिलें ।\nमाझ्या घोड्यास शहाणें केले । काल रात्रीं समर्थांनी ॥५६॥\n\nत्यानें खोड्या दिल्या टाकून । झाला गोगलगाईसमान ।\nआतं भ्यावयाचें कारण । कांहीं न उरलें कोणाशीं ॥५७॥\n\nचिंचेखालीं उभा केला । टाकळीकरांनी घोडा भला ।\nचर्\u200Dहाटावांचूनी राहिला । उभा तो एक प्रहर ॥५८॥\n\nभाजीपाला कोवळा घांस । मळ्यांत होता विशेष ।\nपरी ना लाविलें त्यास । तोंड घोड्यानें एकाही ॥५९॥\n\nपाहा संताची केवढी शक्ति । पशूही आज्ञेंत वागती ।\nपत्र्यांत आरंभिली स्तुती । गोविंदबुवांनीं समर्थांची ॥६०॥\n\nश्लोक (पृथ्वी वृत्त)\nअचिंत्य जगताप्रती कृति तुझी न कोणा कळे । असो खलहि केवढा तव-कृपें सुमार्गी वळे ॥\nउणें पुढति ये तुझ्या खचित रत्नचिंतामणी । शिरीं सतत माझिया वरदहस्त ठेवा झणीं ॥१॥\n\nऎसी स्तुती करून । गेले गोविंदबुवा निघून ।\nघोड्यास आपल्या घेऊन । टाकळी ग्रामाकारणें ॥६१॥\n\nप्रत्येक दिनीं शेगावीं । यात्रा येई नवी नवी ।\nकांहीं तरी धरून जीवीं । हेतु आपल्या श्रोते हो ॥६२॥\n\nत्या यात्रेकरू मंडळींत । बाळापूरचे दोन गृहस्थ ।\nआले कांहीं धरून हेत । समर्थांच्या दर्शना ॥६३॥\n\nपथीं जातां एकमेकां । बोलूं लागले ऎसें देखा ।\nपुढल्या वारीस गांजा सुका । येऊं आपण घेऊन ॥६४॥\n\nकां कीं या गांजावर । समर्थांचे प्रेम फार ।\nतो आपण आणिला जर । तरी कृपा होईल त्यांची ॥६५॥\n\nलोक आणती बर्फी खवा । आपण गांजा नेऊं बरवा ।\nगांठ धोत्रां बांधून ठेवा । ना तरी विस्मृति होईल ॥६६॥\n\nपुढल्या वारीस दोघेजण । आले दर्शनाकारण ।\nपरि गेले विसरोन । गांजा तो आणावया ॥६७॥\n\nशिर ठेवितां पायांवरी । आठवण त्यांना झाली खरी ।\nकीं नाहीं आणिला बरोबरी । गांजा तो आपण ॥६८॥\n\nआतां पुढल्या वारीसी । दुप्पट आणूं गांज्यासी ।\nऎसें बोलून मानसीं । दर्शन घेऊन गेले हो ॥६९॥\n\nपुढल्या वारीस तेंच झालें । गांजा आणण्याचे विसरले ।\nकर जोडून मात्र बसले । स्मृति नसे गांजाची ॥७०॥\n\nतै स्वामीं म्हणाले भास्करासी । पाहा जगाची रीत कैसी ।\nगांठ मारून धोतरासी । विसरती जिन्नस आणावया ॥७१॥\n\nजातीनें आहेत ब्राह्मण । तेच आपुलें भाषण ।\nकरिती आपण होऊन । खोटें पहा सर्वांशीं ॥७२॥\n\nब्राह्मणांचे भाषण । कदा नसावें अप्रमाण ।\nया तत्त्वालागून । न जाणती चांडाळ ते ॥७३॥\n\nद्विजें निजधर्म सोडिला । आचार विचार सांडिला ।\nह्यामुळें श्रेष्ठत्वाला । ते मुकले सांप्रत ॥७४॥\n\nबेटे मनीं नवस करिती । आणि हात हालवित येथें येती ।\nअशानें कां पूर्ण होती । त्यांच्या मनींचे मनोरथ ? ॥७५॥\n\nबोलण्यांत पाहिजे मेळ । चित्त असावें निर्मळ ।\nतरीच तो घननीळ । कृपा करितो भास्करा ॥७६॥\n\nहे शब्द त्या दोघांसी । अती लागले मानसीं ।\nपाहूं लागले एकमेकांसी । कुतूहल दृष्टीनें ॥७७॥\n\nपाहा केवढें अगाध ज्ञान । आहे यांचें परिपूर्ण ।\nहा जगत्चक्षु गजानन । सूर्यापरीच असे हो ॥७८॥\n\nआपण नवस केला मनीं । तो जाणिला समर्थांनी ।\nआतां येऊं घेऊनी । चला गांजा गांवांतून ॥७९॥\n\nऎसा विचार करून उठले । गांवांत जाऊं लागले ।\nगांजा आणावयाला भले । तैं महाराज वदले त्या ॥८०॥\n\nआतां शिळ्या कढीप्रत । कां हा उगा आणितां ऊत ।\nसार नाहीं किमपि यांत । मी न हपापलो गांज्याला ॥८१॥\n\nआतां आपण गांजाप्रत । नका जाऊं पेठेंत ।\nमेळ हमेशा बोलण्यांत । ठेवा तुम्ही आपुल्या ॥८२॥\n\nलबाडाचे न हेतु पुरती । ही खूणगांठ बांधा चित्तीं ।\nतुमचें काम झाल्यावरती । मर्जी असल्या गांजा आणा ॥८३॥\n\nपुढील आठवड्यांत तुमचें काम । होईल जा अत्युत्तम ।\nपरी कदा न चुकावा नेम । पांच वार्\u200Dया येथील करा ॥८४॥\n\nकां कीं हा येथें स्थिर । आहे मृडानीपती कर्पूरगौर ।\nज्याच्या कृपेनें कुबेर । जगीं झाला धनपती ॥८५॥\n\nजा नमस्कार त्यासी करा । गांजा आणावया न विसरा ।\nपरमार्थात खोटें जरा । बोलूं नये मानवांनी ॥८६॥\n\nऎसा उपदेश ऎकून । महाराजांशीं वंदून ।\nघेतलें शिवाचें दर्शन । आणी गेले बाळापुरा ॥८७॥\n\nपुढील आठवड्यामाजी भले । काम त्यांचें फत्ते झालें ।\nतेही गांजा घेऊन आले । शेगावांत वारीला ॥८८॥\n\nत्या बाळापुरची दुसरी कथा । तुम्ही ऎका श्रोते आतां ।\nबाळकृष्ण नामें होता । बाळापुरांत रामदासी ॥८९॥\n\nकांता त्याची पुतळाबाई । परम भाविक होती पाही ।\nदरवर्षी वारीस जाई । पायीं सज्जनगडातें ॥९०॥\n\nपति-पत्नीचा विचार एक । पौष मासीम निघती देख ।\nओझ्यासाठीं घोडें एक । घेऊनिया बरोबरी ॥९१॥\n\nकुबडी कंथा दासबोध । सवें हें सामान अति शुध्द ।\nसाधुत्वाचा नव्हता मद । तयासी कीं चढलेला ॥९२॥\n\nमार्गी चालतां ग्रामांतरीं । प्रत्यहीं झोळी फिरवी खरी ।\nत्या झोळीच्या भिक्षेवरी । नैवेद्य करी रामाला ॥९३॥\n\nपौष वद्यांत बाळापूर । सोडी नवमीला साचार ।\nअसे कांता बरोबर । पुतळाबाई नाम जिचें ॥९४॥\n\nबाळकृष्णबुवा हातीं । चंदनाच्या चिपळ्या असती ।\nपुतळाबाई करी साथी । झांज हातीं घेऊन ॥९५॥\n\nरघुपतीचा नामगजर । करी पंथानें निरंतर ।\nशेगांव खामगांव मेहेकर । देऊळगांवराजा पुढें ॥९६॥\n\nआनंदीस्वामीस जालनापुरीं । वंदुनिया जांब नगरीं ।\nजाय तेथें मात्र करी । तीन दिवस मुक्काम ॥९७॥\n\nकां कीं तें ठिकाण । समर्थांचे जन्मस्थान ।\nपुढें दिवर्\u200Dयास येऊन । वंदन करी गोदेला ॥९८॥\n\nपुढें बीड आंबेजोगाईचे । मोहोरी बेलेश्वर स्वामीचे ।\nपट्टशिष्य समर्थांचे । डोमगांवीं कल्याण ॥९९॥\n\nनरसिंगपूर पंढरपूर । नातेपोतें शिंगणापूर ।\nवाई आणि सातारा । असे जे गडाच्या पायथ्याशीं ॥१००॥\n\nमाघ वद्य प्रतिपदेला । तो येऊन पहुचे भला ।\nश्रीसज्जनगडाला । नवमीच्या त्या उत्सवासी ॥१॥\n\nयथाशक्तिप्रमाणें । ब्राह्मणभोजन करावें त्यानें ।\nश्रीस्वामीसमर्थांकारणें । खरा खराच रामदासी ॥२॥\n\nऎसे रामदासी आतां । होणें कठीण सर्वथा ।\nदासनवमीचा उत्सव होता । परत जाई त्याच मार्गें ॥३॥\n\nऐसा क्रम चालला । बहुत दिवस त्याचा भला ।\nसाठ वर्षें देहाला । गेलीं त्याच्या उलटुन ॥४॥\n\nमाघ वद्य द्वादशीस । सोडून सज्जनगडास ।\nनिघावें परत जावयास । त्यानें आपुल्या बाळापुरा ॥५॥\n\nअसो वद्य एकादशीसी । बसला समर्थ समाधींपासीं ।\nआले दुःखाश्रु लोचनासी । शब्द न त्यासी बोलवे ॥६॥\n\nहे रामदास स्वामी समर्था ! । हे गुरुराया पुण्यवंता ! ।\nमाझें शरीर थकलें आतां । वारी न पायीं होईल ॥७॥\n\nजरी बसून वाहानातें । येऊं सज्जनगडातें ।\nतरी तेंही कठीण देसतें । मजलागीं दयाळा ॥८॥\n\nनेम चालला आजवर । आतां पडूं पाहे अंतर ।\nपरमार्थासी शरीर । निकोप आधीं पाहिजे ॥९॥\n\nतरीच सर्व घडे कांहीं । हे रामदासा माझे आई ।\nहें म्हणण्याची जरूर नाहीं । आपण सर्व जाणतसा ॥११०॥\n\nऐशी प्रार्थना करून । निजला शय्येस जाऊन ।\nतों प्रभातकाळीं पडलें स्वप्न । बाळकृष्णबुवाला ॥११॥\n\nस्व्प्नीं म्हणाले रामदास । ऐसा न होई हताश ।\nनको येऊं येथून खास । या सज्जनगडातें ॥१२॥\n\nमाझी कृपा तुझ्यावरी । माझा उत्सव बाळापुरीं ।\nकरावा तूं आपल्या घरीं । मी येईन नवमीला ॥१३॥\n\nतुला द्याया दर्शन । हें मानीं प्रमाण वचन ।\nआपल्या शक्तीस पाहून । परमार्थ तो आचरावी ॥१४॥\n\nऐसें स्वप्न पाहिलें । बाळकृष्ण आनंदले ।\nकांतेसह परत आले । बाळापुरास आपुल्या घरीं ॥१५॥\n\nपुढें श्रोते दुसरे वर्षी । काय झालें माघमासीं ।\nत्या बाळापुरासी । तें आतां अवधारा ॥१६॥\n\nमाघ वद्य प्रतिपदेस । समर्थांच्या उत्सवास ।\nआरंभ बाळापुरास । बाळकृष्णांनीं घरीं केला ॥१७॥\n\nदासबोधाचें वाचन । रात्रीस हरिकीर्तन ।\nदोन प्रहरीं ब्राह्मणभोजन । धूपार्ती अस्तमानाला ॥१८॥\n\nबाळकृष्णाच्या मनांत । विचार हाची घोळत ।\nपाहूं कसे येतात । स्वामी समर्थ नवमीसी ॥१९॥\n\nबाळकृष्णाच्या वचनांनी । केली गांवकर्\u200Dयांनीं ।\nआपापसांत वर्गणी । उत्सवा साह्य करावया ॥१२०॥\n\nऐसा थात बाळापुरा । नव दिवस झाला खरा ।\nनववे दिवशीं दोन प्रहरा । अघटित आलें घडून ॥२१॥\n\nश्रीगजानन साक्षात्कारी । श्रोते तया बाळापुरीं ।\nउभे राहिले दोन प्रहरीं । नवमी तिथी लक्षून ॥२२॥\n\nबाळकृष्णाच्या द्वारांत । रामाभिषेक चालला आंत ।\nलोक झाले विस्मित । गजाननासी पाहूनिया ॥२३॥\n\nम्हणूं लागले बुवासी । उठा उठा हो वेगेसी ।\nतुमच्या दासनवमीसी । द्वारीं पातलें गजानन ॥२४॥\n\nत्यावरी बुवा म्हणाले । गजानन आले बरें झालें ।\nत्याही संतांचे लागले । पाय माझ्या घरासी ॥२५॥\n\nपरी आजच्या दिनीं साची । मी वाट पाहतों समर्थांची ।\nत्या सज्जनगड निवासियाची । आतूर होऊन ये ठायां ॥२६॥\n\nत्यांचा मसी करार आहे । मी नवमीला येईन पाहे ।\nती वाणी असत्य नोहे । ऐसा माझा भरवंसा ॥२७॥\n\nइकडे स्वामी गजानन । द्वारीं उभे राहून ।\nजय जय रघुवीर म्हणोन । श्लोक बोलुं लागले ॥२८॥\n\nश्लोक - अहिल्या शिळा राघवें मुक्त केली । पदीं लागतां दिव्य होऊनि गेली ॥\nअशी वाणी ऐकतां उठली । स्वारी बाळकृष्णाची ॥२९॥\n\nपाहाती जों येऊन द्वारीं । तों गजाननाची नग्न स्वारी ।\nआजानुबाहु साजिरी । उभी निजानंदामध्यें ॥१३०॥\n\nकरण्या गेला नमस्कार । तों रामदास दिसले साचार ।\nहातीं कुबडी जटाभार । रुळत होता पाठीवरी ॥३१॥\n\nभालीं त्रिपुंड उभा साचा । होता गोपीचंदनाचा ।\nनेसलेल्या लंगोटीचा । रंग होता हिरमुजी ॥३२॥\n\nऎसें रूप पाहिलें । बाळकृष्णा भरतें आलें ।\nप्रेमाचें तें श्रोते भले । नयनी संचले आनंदाश्रु ॥३३॥\n\nतों सवेंच दिसती गजानन । त्याच्या नेत्रांकारण ।\nकुबडी लंगोटी कांहींच न । त्रिपुंड शिरींचा जटाभार ॥३४॥\n\nपुनः त्यानें हताश व्हावें । तों रामदास स्वामी दिसावे ।\nपुनः जों निरखून पाहावें । तों मागुती गजानन ॥३५॥\n\nऐसी स्थिती झाली खरी । सिनेमाच्या खेळापरी ।\nघोटाळलासे अंतरी । कोडें कांहींच उमगेना ॥३६॥\n\nमग म्हणाले गजानन । रामदासासी प्रेमें करून ।\nनको गांगरूं देऊं मन । तुझा समर्थ मीच असे ॥३७॥\n\nमागें बापा गडावरी । माझीच वस्ती होती खरी ।\nआतां शेगांवाभीतरीं । राहिलों येऊन मळ्यांत ॥३८॥\n\nतुला सज्जनगडीं दिलें वचन । कीं दासनवमीस येईन ।\nमी बाळापुरालागून । ह्यांचे स्मरण आहे का ? ॥३९॥\n\nत्या वचनाची पूर्तता । करण्यास येथें आलों आतां ।\nदे सोडोन अवघी चिंता । मीच आहे रामदास ॥१४०॥\n\nशरीररूपी वस्त्रास । तूं किंमत देतोस ।\nआणि आत्म्याला विसरतोस । याला काय म्हणावें ? ॥४१॥\n\nश्लोक आहे गीतेठायीं । वासांसि जीर्णानि तो पाही ।\nऎसी मुळीं ना भ्रमिष्ट होई । चाल पाटीं बसवी मला ॥४२॥\n\nबाळकृष्णाचा धरून हात । गजानन आले घरांत ।\nएका मोठ्या पाटीं स्थित । स्वामी गजानन जाहले ॥४३॥\n\nबाळापुरीं पुकार झाली । गजानन आल्याची ती भली ।\nमंडळीं धांवू लागलीं । दर्शन घ्याया पायांचे ॥४४॥\n\nरामदासी अवघ्या दिवसभर । करीत राहिला विचार ।\nशेवटीं रात्र होतां तीन प्रहर । स्वप्न पडलें बाळकृष्णा ॥४५॥\n\nअरे गजानन माझीच मूर्ति । हल्लीं तुमच्या वर्\u200Dहाडप्रांतीं ।\nसंशय मुळीं ना धरी चित्तीं । तो धरितां बुडशील ॥४६॥\n\nमी तोच समजून । करी गजाननाचें पूजन ।\nगीतेचें हें आहे वचन । संशयात्मा विनश्यति ॥४७॥\n\nऐसें स्वप्न पडल्यावरी । बाळकृष्ण तोषला भारी ।\nमस्तक ठेविलें अत्यादरीं । गजाननाचें पायांवर ॥४८॥\n\nमहाराज आपुली लीला । मी ना समर्थ जाणण्याला ।\nतो घोटाळा उकलिला । तुम्ही स्वप्न देऊन ॥४९॥\n\nनवमी माझी सांग झाली । न्यूनता न कांहीं उरली ।\nअर्भकावरी कृपा केली । तेणें धन्य झालों मी ॥१५०॥\n\nआतां कांहीं दिवस । राहा या बाळपुरास ।\nहीच आहे मनीं आस । ती पूर्ण करा हो ॥५१॥\n\nमहाराज म्हणाले त्यावर । ऐक माझा विचार ।\nकांहीं दिवस गेल्यावर । येईन मी बाळापुरा ॥५२॥\n\nभोजनोत्तर निघून गेले । स्वामी शेगांवासी भले ।\nरस्त्यानें न कोणा दिसले । क्षणांत पोंचलें शेगांवीं ॥५३॥\n\nस्वस्ति श्रीदासगणूविरचित । हा गजाननविजय नामें ग्रंथ ।\nसुखद होवो भाविकांप्रत । हेंचि इच्छी दासगणू ॥१५४॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य नवमो॓ऽध्यायः समाप्तः ॥",
  "adhyay_en": "॥ श्रीगणेशाय नमः ॥\n\nहे सगुण स्वरूपा रुक्मिणीवरा । हे चंद्रभागातटविहारा ।\nश्रीसंतवरदा शारंगधरा । पतितपावना दयानिधे ॥१॥\n\nलहानावांचून मोठ्याचा । मोठेपणा न टिके साचा ।\nपतिताविण परमेश्वराचा । बोलबाला होणें नसे ॥२॥\n\nआम्ही आहों पतित । म्हणून तुला म्हणतात ।\nपावनकर्ता रुक्मिणीकांत । हें आतां विसरूं नको ॥३॥\n\nपरिस लोहाला सोनें करी । म्हणुनी त्याचें महत्त्व भूमीवरी ।\nओहोळ पोटीं घे गोदावरी । म्हणून म्हणती तीर्थ तिला ॥४॥\n\nयाचा विचार करावा । चित्तीं आपुल्या माधवा ।\nदासगणूला हात द्यावा । बुडूं न द्यावें कोठेंही ॥५॥\n\nअसो गोविंदबुवा टाकळीकर । एक हरिदास होता थोर ।\nतो कराया कीर्तनगजर । शेगांवासी पातला ॥६॥\n\nतेथें शिवाचें मंदिर । पुरातन होतें साचार ।\nज्याचा केला जीर्णोध्दार । मोटे नामक सावकारें ॥७॥\n\nअलिकडच्या श्रीमंताला । मदिराचा कंटाळा ।\nमोटारी क्लब बायसिकला । यांचें प्रेम बहु असे ! ॥८॥\n\nतैसा न मोटे सावकार । श्रीमंत असून भाविक फार ।\nत्यानेंच हा जीर्णोध्दार । केला असे मंदिराचा ॥९॥\n\nम्हणोन मोट्याचें मंदिर । वदूं लागले नारीनर ।\nआतां पुढचा प्रकार । काय झाला तो ऎका ॥१०॥\n\nत्या मोट्याच्या मंदिरीं । उतरले टाकळीकर कथेकरी ।\nत्यांचा घोडा समोरी । बांधिला होता मंदिराच्या ॥११॥\n\nघोडा अतिद्वाड होता । कोणासही मारी लाथा ।\nसमोरून कोणी येतां । त्यास चावे कुत्र्यासम ॥१२॥\n\nतोडी चर्\u200Dहाटें वरच्यावरी । स्थिर न राहे क्षणभरी ।\nकधीं कधीं कांतारीं । त्यानें जावें पळोन ॥१३॥\n\nखिंकाळे रात्रंदिवस । वाईट खोड्या बहुवस ।\nआल्या होत्या मुक्कामास । श्रोते तया घोड्याच्या ॥१४॥\n\nलोखंडाच्या सांखळ्या । होत्या त्यासी बांधण्या केल्या ।\nत्या या समयीं राहिल्या । टाकळीमाजी विसरून ॥१५॥\n\nचर्\u200Dहाटानें कसा तरी । घोडा मंदिरासामोरी ।\nबांधूनिया कथेकरी । निजले जाऊन शय्येला ॥१६॥\n\nरात्र झाली दोन प्रहर । तमें आक्रमिलें अंबर ।\nदिवाभीतांचे घुत्कार । होऊं लागले वृक्षावरी ॥१७॥\n\nटिटव्या टी टी शब्द करिती । वाघुळें भक्ष्या धुंडिती ।\nपिंगळे बसुनि वृक्षांवरती । किलबील करूं लागले ॥१८॥\n\nसामसुम जिकडे तिकडे । बंद झालीं कवाडें ।\nकोठेंही ना दृष्टि पडे । एकही माणूस रस्त्यांनीं ॥१९॥\n\nऎशा रात्रसमयास । श्रीगजानन पुण्यपुरुष ।\nघोडा बांधल्या ठायास । येते झाले सहजगतीं ॥२०॥\n\nजे जे कोणी द्वाड असती । त्यांना सुधारण्याप्रती ।\nसाधुपुरुष अवतार घेती । ईशाज्ञेनें भूमीवर ॥२१॥\n\nऔषधाचें प्रयोजन । रोगा निवारण्याकारण ।\nतेवीं द्वाडाचें द्वाडपण । साधुसंत निवारिती ॥२२॥\n\nअसो गजानन घोड्यापासी । आले रात्रसमयासी ।\nजाऊनी निजले अति हर्षीं । चहूं पायांत घोड्याच्या ॥२३॥\n\nमुखें भजन चाललें होतें । गणी गण गणांत बोते ।\nया सांकेतिक भजनातें । जाणण्या कोण समर्थ हो ? ॥२४॥\n\nत्या सूत्ररूप भजनाचा । अर्थ ऎसा वाटतो साचा ।\nगणी या शब्दाचा । अर्थ मोजी हाच असे ॥२५॥\n\nजीवात्मा म्हणजे गण । तो ब्रह्माहून नाहीं भिन्न ।\nहें सुचवावया कारण । गणांत हा शब्द असे ॥२६॥\n\nबोते हा शब्द देखा । अपभ्रंश वाटे निका ।\nबोते हा शब्द ऎका । तेथें असावा निःसंशय ॥२७॥\n\nबाया शब्दें करून । घेतलें पाहिजे मन ।\nतें हें आहे सर्वनाम । शब्दाऎवजीं आलेलें ॥२८॥\n\nम्हणजे मना समजे नित्य । जीव हा ब्रह्मास सत्य ।\nमानूं नको तयाप्रत । निराळा त्या तोचि असे ॥२९॥\n\nगिणगिण गिणांत बोते । कोणी गणी गण गणांत बोते, ।\nऎशीं आहेत दोन मतें । या भजनाविषयीं शेगांवीं ॥३०॥\n\nत्यासी न आपुलें प्रयोजन । आपणा कथेसी कारण ।\nमहाराज निजले येऊन । चौपायांत घोड्याच्या ॥३१॥\n\nवरील भजन मुखानें । चाललें होतें आनंदानें ।\nवाटे या भजनरूप सांखळीनें । घोडा बांधूनीं टाकिला ॥३२॥\n\nगोविंदबुवांच्या अंतरीं । धास्ती होती जबर खरी ।\nम्हणून तो वरच्यावरी । उठून पाहे वारूला ॥३३॥\n\nतो ठाण्यावरी घोडा शांत । ऎसें पडता दृष्टीप्रत ।\nगोविंदबुवांच्या चित्तांत । अति नवल वाटलें ॥३४॥\n\nतों आपुल्या मनीं म्हणे । हें ऎसें झालें कशानें ।\nका कांहीं आजारानें । व्याप्त झाला घोडा हा ॥३५॥\n\nम्हणूनी राहिला शांत । हें न काहीं कळों येत ।\nहा ऎसा आजपर्यंत । नाहीं कधीच स्थिरावला ॥३६॥\n\nहें काय आहे तें पहाया गेलें । तों एक माणूस दिसलें ।\nचोहोंपायांत निजलेले । त्या द्वाड घोड्याच्या ॥३७॥\n\nअति निकट येऊनी । पाहूं लागले निरखुनी ।\nतों दिसले कैवल्यदानी । तेथें गोविंदबुवाला ॥३८॥\n\nते म्हणाले मनांत । घोडा कां झाला शांत ।\nहें कळलें कारणासहीत । मजलागीं येधवां ॥३९॥\n\nसमर्थांच्या सहवासें । घोडा शांत झालासे ।\nजेथें कस्तुरी तेथें नसे । दुर्गंधाला थारा कदा ॥४०॥\n\nसमर्थांच्या पायांवरी । गोविंदबुवानें अत्यादरीं ।\nशिर ठेविलें निर्धारीं । अष्टभाव दाटले ॥४१॥\n\nमुखें करूं लागलें स्तवन । आपण खरेच गजानन ।\nविघ्नांचे करितसा कंदन । याचा प्रत्यय आज आला ॥४२॥\n\nमाझा घोडा द्वाड अती । सर्वही ज्याला भीती ।\nतेथेंच आलात गुरुमूर्ती । हरण्या त्याचा द्वाडपणा ॥४३॥\n\nह्या घोड्याच्या अचाट खोडी । चालतां मध्येंच मारी उडी ।\nक्षणक्षणा मागल्या झाडी । हा दुगण्या महाराजा ! ॥४४॥\n\nमी गेलों होतों कंटाळून । म्हणूण बाजारालागून ।\nगेलों विकाया कारण । परी न कोणी घेई या ॥४५॥\n\nफुकटही लागलो द्याया । परी न कोणी तयार घ्याया ।\nत्यावरी आपण केली दया । हें झालें फार बरें ॥४६॥\n\nआम्हां कथेकर्\u200Dयाचें । घोडें पाहिजे गरीब साचें ।\nघरामाजीं धनगराचें । नाहीं वाघ कामाचा ॥४७ ऎसा झाला प्रकार । घोडें झाले गरीब फार । जडजीवांचा उध्दार । करण्यास स्वामी अवतरले ॥४८॥\n\nघोड्यास म्हणाले, आतां गड्या । करूं नकोस खोड्या ।\nत्या तेथेंच रोकड्या । द्याव्या अवघ्या सोडून ॥४९॥\n\nतूं शिवाच्या समोरीं । याचा विचार कांहीं करी ।\nवागत जावें बैलापरी । त्रास न देई कवणातें ॥५०॥\n\nऎसें त्यासी बोलून । निघून गेले दयाघन ।\nकृपाकटाक्षें करून । पशूही ज्यानें आकळिला ॥५१॥\n\nअसो श्रोते दुसरे दिवशीं । मळ्यांत असतां पुण्यराशी ।\nआले गोविंदबुवा दर्शनासी । घोड्यावरी बैसून ॥५२॥\n\nघोडा गोविंदबुवांचा । शेगांवासी ठाऊक साचा ।\nकोश अवघ्या खोड्यांचा । भीत होते त्यासी जन ॥५३॥\n\nतो मळ्यांत आलेला पाहून । लोक बोलले त्याकारण ।\nगोविंदबुवा ही घेऊन । पीडा कशास येथें आला ॥५४॥\n\nमुलें बायका मळ्यांत । आहेत पहा वावरत ।\nतुमचा घोडा करील घात । सहज लीलेनें कवणाचा ॥५५॥\n\nगोविंदबुवा त्यास वदले । तुमचें म्हणणें मीं ऎकिलें ।\nमाझ्या घोड्यास शहाणें केले । काल रात्रीं समर्थांनी ॥५६॥\n\nत्यानें खोड्या दिल्या टाकून । झाला गोगलगाईसमान ।\nआतं भ्यावयाचें कारण । कांहीं न उरलें कोणाशीं ॥५७॥\n\nचिंचेखालीं उभा केला । टाकळीकरांनी घोडा भला ।\nचर्\u200Dहाटावांचूनी राहिला । उभा तो एक प्रहर ॥५८॥\n\nभाजीपाला कोवळा घांस । मळ्यांत होता विशेष ।\nपरी ना लाविलें त्यास । तोंड घोड्यानें एकाही ॥५९॥\n\nपाहा संताची केवढी शक्ति । पशूही आज्ञेंत वागती ।\nपत्र्यांत आरंभिली स्तुती । गोविंदबुवांनीं समर्थांची ॥६०॥\n\nश्लोक (पृथ्वी वृत्त)\nअचिंत्य जगताप्रती कृति तुझी न कोणा कळे । असो खलहि केवढा तव-कृपें सुमार्गी वळे ॥\nउणें पुढति ये तुझ्या खचित रत्नचिंतामणी । शिरीं सतत माझिया वरदहस्त ठेवा झणीं ॥१॥\n\nऎसी स्तुती करून । गेले गोविंदबुवा निघून ।\nघोड्यास आपल्या घेऊन । टाकळी ग्रामाकारणें ॥६१॥\n\nप्रत्येक दिनीं शेगावीं । यात्रा येई नवी नवी ।\nकांहीं तरी धरून जीवीं । हेतु आपल्या श्रोते हो ॥६२॥\n\nत्या यात्रेकरू मंडळींत । बाळापूरचे दोन गृहस्थ ।\nआले कांहीं धरून हेत । समर्थांच्या दर्शना ॥६३॥\n\nपथीं जातां एकमेकां । बोलूं लागले ऎसें देखा ।\nपुढल्या वारीस गांजा सुका । येऊं आपण घेऊन ॥६४॥\n\nकां कीं या गांजावर । समर्थांचे प्रेम फार ।\nतो आपण आणिला जर । तरी कृपा होईल त्यांची ॥६५॥\n\nलोक आणती बर्फी खवा । आपण गांजा नेऊं बरवा ।\nगांठ धोत्रां बांधून ठेवा । ना तरी विस्मृति होईल ॥६६॥\n\nपुढल्या वारीस दोघेजण । आले दर्शनाकारण ।\nपरि गेले विसरोन । गांजा तो आणावया ॥६७॥\n\nशिर ठेवितां पायांवरी । आठवण त्यांना झाली खरी ।\nकीं नाहीं आणिला बरोबरी । गांजा तो आपण ॥६८॥\n\nआतां पुढल्या वारीसी । दुप्पट आणूं गांज्यासी ।\nऎसें बोलून मानसीं । दर्शन घेऊन गेले हो ॥६९॥\n\nपुढल्या वारीस तेंच झालें । गांजा आणण्याचे विसरले ।\nकर जोडून मात्र बसले । स्मृति नसे गांजाची ॥७०॥\n\nतै स्वामीं म्हणाले भास्करासी । पाहा जगाची रीत कैसी ।\nगांठ मारून धोतरासी । विसरती जिन्नस आणावया ॥७१॥\n\nजातीनें आहेत ब्राह्मण । तेच आपुलें भाषण ।\nकरिती आपण होऊन । खोटें पहा सर्वांशीं ॥७२॥\n\nब्राह्मणांचे भाषण । कदा नसावें अप्रमाण ।\nया तत्त्वालागून । न जाणती चांडाळ ते ॥७३॥\n\nद्विजें निजधर्म सोडिला । आचार विचार सांडिला ।\nह्यामुळें श्रेष्ठत्वाला । ते मुकले सांप्रत ॥७४॥\n\nबेटे मनीं नवस करिती । आणि हात हालवित येथें येती ।\nअशानें कां पूर्ण होती । त्यांच्या मनींचे मनोरथ ? ॥७५॥\n\nबोलण्यांत पाहिजे मेळ । चित्त असावें निर्मळ ।\nतरीच तो घननीळ । कृपा करितो भास्करा ॥७६॥\n\nहे शब्द त्या दोघांसी । अती लागले मानसीं ।\nपाहूं लागले एकमेकांसी । कुतूहल दृष्टीनें ॥७७॥\n\nपाहा केवढें अगाध ज्ञान । आहे यांचें परिपूर्ण ।\nहा जगत्चक्षु गजानन । सूर्यापरीच असे हो ॥७८॥\n\nआपण नवस केला मनीं । तो जाणिला समर्थांनी ।\nआतां येऊं घेऊनी । चला गांजा गांवांतून ॥७९॥\n\nऎसा विचार करून उठले । गांवांत जाऊं लागले ।\nगांजा आणावयाला भले । तैं महाराज वदले त्या ॥८०॥\n\nआतां शिळ्या कढीप्रत । कां हा उगा आणितां ऊत ।\nसार नाहीं किमपि यांत । मी न हपापलो गांज्याला ॥८१॥\n\nआतां आपण गांजाप्रत । नका जाऊं पेठेंत ।\nमेळ हमेशा बोलण्यांत । ठेवा तुम्ही आपुल्या ॥८२॥\n\nलबाडाचे न हेतु पुरती । ही खूणगांठ बांधा चित्तीं ।\nतुमचें काम झाल्यावरती । मर्जी असल्या गांजा आणा ॥८३॥\n\nपुढील आठवड्यांत तुमचें काम । होईल जा अत्युत्तम ।\nपरी कदा न चुकावा नेम । पांच वार्\u200Dया येथील करा ॥८४॥\n\nकां कीं हा येथें स्थिर । आहे मृडानीपती कर्पूरगौर ।\nज्याच्या कृपेनें कुबेर । जगीं झाला धनपती ॥८५॥\n\nजा नमस्कार त्यासी करा । गांजा आणावया न विसरा ।\nपरमार्थात खोटें जरा । बोलूं नये मानवांनी ॥८६॥\n\nऎसा उपदेश ऎकून । महाराजांशीं वंदून ।\nघेतलें शिवाचें दर्शन । आणी गेले बाळापुरा ॥८७॥\n\nपुढील आठवड्यामाजी भले । काम त्यांचें फत्ते झालें ।\nतेही गांजा घेऊन आले । शेगावांत वारीला ॥८८॥\n\nत्या बाळापुरची दुसरी कथा । तुम्ही ऎका श्रोते आतां ।\nबाळकृष्ण नामें होता । बाळापुरांत रामदासी ॥८९॥\n\nकांता त्याची पुतळाबाई । परम भाविक होती पाही ।\nदरवर्षी वारीस जाई । पायीं सज्जनगडातें ॥९०॥\n\nपति-पत्नीचा विचार एक । पौष मासीम निघती देख ।\nओझ्यासाठीं घोडें एक । घेऊनिया बरोबरी ॥९१॥\n\nकुबडी कंथा दासबोध । सवें हें सामान अति शुध्द ।\nसाधुत्वाचा नव्हता मद । तयासी कीं चढलेला ॥९२॥\n\nमार्गी चालतां ग्रामांतरीं । प्रत्यहीं झोळी फिरवी खरी ।\nत्या झोळीच्या भिक्षेवरी । नैवेद्य करी रामाला ॥९३॥\n\nपौष वद्यांत बाळापूर । सोडी नवमीला साचार ।\nअसे कांता बरोबर । पुतळाबाई नाम जिचें ॥९४॥\n\nबाळकृष्णबुवा हातीं । चंदनाच्या चिपळ्या असती ।\nपुतळाबाई करी साथी । झांज हातीं घेऊन ॥९५॥\n\nरघुपतीचा नामगजर । करी पंथानें निरंतर ।\nशेगांव खामगांव मेहेकर । देऊळगांवराजा पुढें ॥९६॥\n\nआनंदीस्वामीस जालनापुरीं । वंदुनिया जांब नगरीं ।\nजाय तेथें मात्र करी । तीन दिवस मुक्काम ॥९७॥\n\nकां कीं तें ठिकाण । समर्थांचे जन्मस्थान ।\nपुढें दिवर्\u200Dयास येऊन । वंदन करी गोदेला ॥९८॥\n\nपुढें बीड आंबेजोगाईचे । मोहोरी बेलेश्वर स्वामीचे ।\nपट्टशिष्य समर्थांचे । डोमगांवीं कल्याण ॥९९॥\n\nनरसिंगपूर पंढरपूर । नातेपोतें शिंगणापूर ।\nवाई आणि सातारा । असे जे गडाच्या पायथ्याशीं ॥१००॥\n\nमाघ वद्य प्रतिपदेला । तो येऊन पहुचे भला ।\nश्रीसज्जनगडाला । नवमीच्या त्या उत्सवासी ॥१॥\n\nयथाशक्तिप्रमाणें । ब्राह्मणभोजन करावें त्यानें ।\nश्रीस्वामीसमर्थांकारणें । खरा खराच रामदासी ॥२॥\n\nऎसे रामदासी आतां । होणें कठीण सर्वथा ।\nदासनवमीचा उत्सव होता । परत जाई त्याच मार्गें ॥३॥\n\nऐसा क्रम चालला । बहुत दिवस त्याचा भला ।\nसाठ वर्षें देहाला । गेलीं त्याच्या उलटुन ॥४॥\n\nमाघ वद्य द्वादशीस । सोडून सज्जनगडास ।\nनिघावें परत जावयास । त्यानें आपुल्या बाळापुरा ॥५॥\n\nअसो वद्य एकादशीसी । बसला समर्थ समाधींपासीं ।\nआले दुःखाश्रु लोचनासी । शब्द न त्यासी बोलवे ॥६॥\n\nहे रामदास स्वामी समर्था ! । हे गुरुराया पुण्यवंता ! ।\nमाझें शरीर थकलें आतां । वारी न पायीं होईल ॥७॥\n\nजरी बसून वाहानातें । येऊं सज्जनगडातें ।\nतरी तेंही कठीण देसतें । मजलागीं दयाळा ॥८॥\n\nनेम चालला आजवर । आतां पडूं पाहे अंतर ।\nपरमार्थासी शरीर । निकोप आधीं पाहिजे ॥९॥\n\nतरीच सर्व घडे कांहीं । हे रामदासा माझे आई ।\nहें म्हणण्याची जरूर नाहीं । आपण सर्व जाणतसा ॥११०॥\n\nऐशी प्रार्थना करून । निजला शय्येस जाऊन ।\nतों प्रभातकाळीं पडलें स्वप्न । बाळकृष्णबुवाला ॥११॥\n\nस्व्प्नीं म्हणाले रामदास । ऐसा न होई हताश ।\nनको येऊं येथून खास । या सज्जनगडातें ॥१२॥\n\nमाझी कृपा तुझ्यावरी । माझा उत्सव बाळापुरीं ।\nकरावा तूं आपल्या घरीं । मी येईन नवमीला ॥१३॥\n\nतुला द्याया दर्शन । हें मानीं प्रमाण वचन ।\nआपल्या शक्तीस पाहून । परमार्थ तो आचरावी ॥१४॥\n\nऐसें स्वप्न पाहिलें । बाळकृष्ण आनंदले ।\nकांतेसह परत आले । बाळापुरास आपुल्या घरीं ॥१५॥\n\nपुढें श्रोते दुसरे वर्षी । काय झालें माघमासीं ।\nत्या बाळापुरासी । तें आतां अवधारा ॥१६॥\n\nमाघ वद्य प्रतिपदेस । समर्थांच्या उत्सवास ।\nआरंभ बाळापुरास । बाळकृष्णांनीं घरीं केला ॥१७॥\n\nदासबोधाचें वाचन । रात्रीस हरिकीर्तन ।\nदोन प्रहरीं ब्राह्मणभोजन । धूपार्ती अस्तमानाला ॥१८॥\n\nबाळकृष्णाच्या मनांत । विचार हाची घोळत ।\nपाहूं कसे येतात । स्वामी समर्थ नवमीसी ॥१९॥\n\nबाळकृष्णाच्या वचनांनी । केली गांवकर्\u200Dयांनीं ।\nआपापसांत वर्गणी । उत्सवा साह्य करावया ॥१२०॥\n\nऐसा थात बाळापुरा । नव दिवस झाला खरा ।\nनववे दिवशीं दोन प्रहरा । अघटित आलें घडून ॥२१॥\n\nश्रीगजानन साक्षात्कारी । श्रोते तया बाळापुरीं ।\nउभे राहिले दोन प्रहरीं । नवमी तिथी लक्षून ॥२२॥\n\nबाळकृष्णाच्या द्वारांत । रामाभिषेक चालला आंत ।\nलोक झाले विस्मित । गजाननासी पाहूनिया ॥२३॥\n\nम्हणूं लागले बुवासी । उठा उठा हो वेगेसी ।\nतुमच्या दासनवमीसी । द्वारीं पातलें गजानन ॥२४॥\n\nत्यावरी बुवा म्हणाले । गजानन आले बरें झालें ।\nत्याही संतांचे लागले । पाय माझ्या घरासी ॥२५॥\n\nपरी आजच्या दिनीं साची । मी वाट पाहतों समर्थांची ।\nत्या सज्जनगड निवासियाची । आतूर होऊन ये ठायां ॥२६॥\n\nत्यांचा मसी करार आहे । मी नवमीला येईन पाहे ।\nती वाणी असत्य नोहे । ऐसा माझा भरवंसा ॥२७॥\n\nइकडे स्वामी गजानन । द्वारीं उभे राहून ।\nजय जय रघुवीर म्हणोन । श्लोक बोलुं लागले ॥२८॥\n\nश्लोक - अहिल्या शिळा राघवें मुक्त केली । पदीं लागतां दिव्य होऊनि गेली ॥\nअशी वाणी ऐकतां उठली । स्वारी बाळकृष्णाची ॥२९॥\n\nपाहाती जों येऊन द्वारीं । तों गजाननाची नग्न स्वारी ।\nआजानुबाहु साजिरी । उभी निजानंदामध्यें ॥१३०॥\n\nकरण्या गेला नमस्कार । तों रामदास दिसले साचार ।\nहातीं कुबडी जटाभार । रुळत होता पाठीवरी ॥३१॥\n\nभालीं त्रिपुंड उभा साचा । होता गोपीचंदनाचा ।\nनेसलेल्या लंगोटीचा । रंग होता हिरमुजी ॥३२॥\n\nऎसें रूप पाहिलें । बाळकृष्णा भरतें आलें ।\nप्रेमाचें तें श्रोते भले । नयनी संचले आनंदाश्रु ॥३३॥\n\nतों सवेंच दिसती गजानन । त्याच्या नेत्रांकारण ।\nकुबडी लंगोटी कांहींच न । त्रिपुंड शिरींचा जटाभार ॥३४॥\n\nपुनः त्यानें हताश व्हावें । तों रामदास स्वामी दिसावे ।\nपुनः जों निरखून पाहावें । तों मागुती गजानन ॥३५॥\n\nऐसी स्थिती झाली खरी । सिनेमाच्या खेळापरी ।\nघोटाळलासे अंतरी । कोडें कांहींच उमगेना ॥३६॥\n\nमग म्हणाले गजानन । रामदासासी प्रेमें करून ।\nनको गांगरूं देऊं मन । तुझा समर्थ मीच असे ॥३७॥\n\nमागें बापा गडावरी । माझीच वस्ती होती खरी ।\nआतां शेगांवाभीतरीं । राहिलों येऊन मळ्यांत ॥३८॥\n\nतुला सज्जनगडीं दिलें वचन । कीं दासनवमीस येईन ।\nमी बाळापुरालागून । ह्यांचे स्मरण आहे का ? ॥३९॥\n\nत्या वचनाची पूर्तता । करण्यास येथें आलों आतां ।\nदे सोडोन अवघी चिंता । मीच आहे रामदास ॥१४०॥\n\nशरीररूपी वस्त्रास । तूं किंमत देतोस ।\nआणि आत्म्याला विसरतोस । याला काय म्हणावें ? ॥४१॥\n\nश्लोक आहे गीतेठायीं । वासांसि जीर्णानि तो पाही ।\nऎसी मुळीं ना भ्रमिष्ट होई । चाल पाटीं बसवी मला ॥४२॥\n\nबाळकृष्णाचा धरून हात । गजानन आले घरांत ।\nएका मोठ्या पाटीं स्थित । स्वामी गजानन जाहले ॥४३॥\n\nबाळापुरीं पुकार झाली । गजानन आल्याची ती भली ।\nमंडळीं धांवू लागलीं । दर्शन घ्याया पायांचे ॥४४॥\n\nरामदासी अवघ्या दिवसभर । करीत राहिला विचार ।\nशेवटीं रात्र होतां तीन प्रहर । स्वप्न पडलें बाळकृष्णा ॥४५॥\n\nअरे गजानन माझीच मूर्ति । हल्लीं तुमच्या वर्\u200Dहाडप्रांतीं ।\nसंशय मुळीं ना धरी चित्तीं । तो धरितां बुडशील ॥४६॥\n\nमी तोच समजून । करी गजाननाचें पूजन ।\nगीतेचें हें आहे वचन । संशयात्मा विनश्यति ॥४७॥\n\nऐसें स्वप्न पडल्यावरी । बाळकृष्ण तोषला भारी ।\nमस्तक ठेविलें अत्यादरीं । गजाननाचें पायांवर ॥४८॥\n\nमहाराज आपुली लीला । मी ना समर्थ जाणण्याला ।\nतो घोटाळा उकलिला । तुम्ही स्वप्न देऊन ॥४९॥\n\nनवमी माझी सांग झाली । न्यूनता न कांहीं उरली ।\nअर्भकावरी कृपा केली । तेणें धन्य झालों मी ॥१५०॥\n\nआतां कांहीं दिवस । राहा या बाळपुरास ।\nहीच आहे मनीं आस । ती पूर्ण करा हो ॥५१॥\n\nमहाराज म्हणाले त्यावर । ऐक माझा विचार ।\nकांहीं दिवस गेल्यावर । येईन मी बाळापुरा ॥५२॥\n\nभोजनोत्तर निघून गेले । स्वामी शेगांवासी भले ।\nरस्त्यानें न कोणा दिसले । क्षणांत पोंचलें शेगांवीं ॥५३॥\n\nस्वस्ति श्रीदासगणूविरचित । हा गजाननविजय नामें ग्रंथ ।\nसुखद होवो भाविकांप्रत । हेंचि इच्छी दासगणू ॥१५४॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य नवमो॓ऽध्यायः समाप्तः ॥"
}