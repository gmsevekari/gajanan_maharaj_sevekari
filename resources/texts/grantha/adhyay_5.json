{
  "title_mr": "अध्याय ५",
  "title_en": "Adhyay 5",
  "adhyay_mr": "॥ श्रीगणेशाय नमः ॥\n\nहे अज अजित अद्वया । सच्चिदानंदा करुणालया ।\nदासगणू लागला पायां । आतां अभय असूं दे ॥१॥\n\nमी हीन दीन पातकी नर । नाहीं कोणता अधिकार ।\nसर्व बाजूंनीं लाचार । आहें मी देव देवा ॥२॥\n\nपरी अत्यंत हीनावरी । थोर सर्वदा कृपा करी ।\nपाहा अंगीं लाविली खरी । विभूति श्रीशंकरानें ॥३॥\n\nतो हीनांचा हीनपणा । थोरा न आणि कमीपणा ।\nहें जाणोन नारायणा । गणू हा ठेवा संग्रहीं ॥४॥\n\nसर्व लाड लेंकराचे । माता ती पुरवि साचे ।\nआहे दासगणूचें । ओझें सर्व तुझ्या शिरीं ॥५॥\n\nजैसें करशील तैसें करी । परी दया असूं दे अंतरीं ।\nदेवा तुझ्या बळावरी । दासगणूच्या सार्\u200Dया उडया ॥६॥\n\nगजानन असतां शेगांवीं । यात्रा येई नित्य नवी ।\nती कोठवरी वर्णावी ? । पार न लागे तियेचा ॥७॥\n\nमहिमा तो वाढला फार । म्हणून गजानन साधुवर ।\nती उपाधी करण्या दूर । भटकूं लागले काननीं ॥८॥\n\nमहिना महिना तिकडेच राहावें । वाटेल तेथेंच बैसावें ।\nकोणाशीं न उमगूं द्यावें । चरित्र आपुलें येतुलेंही ॥९॥\n\nश्रोते एका समयासी । महाराज पिंपळगांवासी ।\nगेले तेथें गोष्ट कैसी । झाली ते अवधारा ॥१०॥\n\nत्या पिंपळगांवच्या शिवारांत । होतें एक अरण्यांत ।\nशंकराचें मंदिर सत्य । जुनें पुराणें हेमाडपंती ॥११॥\n\nऐशा त्या मंदिरीं । येते झाले साक्षात्कारी ।\nबैसले शिवाच्या गाभारीं । लावोनिया पद्मासन ॥१२॥\n\nगुराखी त्या गांवचे । आपापले कळप गुरांचे ।\nघेऊनिया निघाले साचे । अस्तमानीं गांवाकडे ॥१३॥\n\nमंदिरापुढें तत्त्वतां । एक लहान ओढा होता ।\nतेथें पाणी पाजण्याकरितां । गुरें गुराखी पातले ॥१४॥\n\nकोणी सहज मंदिरांत । गेले वंदण्या शिवाप्रत ।\nतों तेथें पाहोन समर्थ । आश्चर्यचकित जाहले ॥१५॥\n\nमुलें म्हणती या मंदिरीं । कोणी न पाहिला आजवरी ।\nपुरुष बसलेला निर्धारी । अस्तमानाचे समयाला ॥१६॥\n\nकांहीं गुराखी बाहेर आले । इतरां बोलावूं लागले ।\nकांहीं तेथेंच बैसले । सत्पुरुषाचे समोर ॥१७॥\n\nपरी साधु बोलेना । डोळे मुळींच उघडीना ।\nयाचें कारण कळेना । त्या गुराखी अर्भकांसी ॥१८॥\n\nकोणी म्हणती थकलेला । हा साधु दिसतो भला ।\nशक्ति मुळीं नुरली त्याला । बोलावयाकारणें ॥१९॥\n\nकोणी म्हणती उपवासी । असावा निश्चयेसी ।\nथोडी भाकर तयासी । देऊं आपण खावया ॥२०॥\n\nऐसें म्हणून भाकर । धरली मुखासमोर ।\nभाविक मुळचीं गुराखी पोरें । हलवूं लागलीं समर्थाला ॥२१॥\n\nपरी साधु हालेना । मुखीं शब्द बोलेना ।\nम्हणून सार्\u200Dया गुराख्यांना । नवल वाटलें विशेष ॥२२॥\n\nगुराखी आपसांत बोलती । याची मुळीं ना कळे स्थिती ।\nजरी मेला म्हणावा निश्चिती । तरी आहे बसलेला ॥२३॥\n\nअंग ना झालें थंडगार । ऊन आहे साचार ।\nयावरुन हा जिवंत नर । आहे आहे शंका नको ॥२४॥\n\nकोणी म्हणे असेल भूत । मायावी रुप दावित ।\nकोणी म्हणे हें तर सत्य । शिवापुढें ना भूत येई ॥२५॥\n\nकोणी म्हणती स्वर्गीचा । देव हा असावा साचा ।\nलाभ त्याच्या दर्शनाचा । झाला आपणां हेंच भाग्य ॥२६॥\n\nयाचें आतां पूजन । करुं अवघे आपण ।\nजा स्नानालागून । पाणी आणा ओढयाचें ॥२७॥\n\nपोरें गेलीं ओढयावरी । गेळ्यामध्यें आणिलें वारी ।\nपरमभावें पायांवरी । घालिते झाले समर्थांच्या ॥२८॥\n\nकोणी वन्यपुष्पें आणिलीं । माळ त्यांची तयार केली ।\nकंठामध्यें घातिली । गुराख्यांनीं साधूच्या ॥२९॥\n\nकोणी कांदाभाकर । नैवेद्यार्थ साचार ।\nदिली ठेवून समोर । एका वडाच्या पानावरी ॥३०॥\n\nगुराख्यांनीं केलें नमन । आदरें भाव धरुन ।\nकांहीं वेळ केलें भजन । पुढें बसून समर्थांच्या ॥३१॥\n\nऐसा आनंद चालला । तों गुराखी एक बोलला ।\nअरे वेळ बहु झाला। चला आतां गांवाकडे ॥३२॥\n\nदिवस गेला मावळून । कां न आलीं रानांतून ।\nमुलें गुरांना घेऊन । ऐसें लोक म्हणतील कीं ॥३३॥\n\nकदाचित्\u200C आपणांसी । पाहण्या येतील काननासी ।\nतान्ही वांसरें घरांसी । लागलीं असतील हुंबरावया ॥३४॥\n\nया साधूची हकीकत । आपण सांगूं गांवांत ।\nशहाण्या वडील माणसांप्रत । म्हणजे येईल कळून कीं ॥३५॥\n\nतें अवघ्यांसी मानवलें । गुराखी सर्व निघून गेले ।\nगांवामाजीं कळविलें । मंदिराचें अवघे वृत्त ॥३६॥\n\nपुढें श्रोते प्रातःकाळीं । आली गांवची मंडळी ।\nसमर्थांसी पाहाण्या भली । गुराख्यांच्या बरोबर ॥३७॥\n\nजैसा काल होता बसला । तैसाच आतां पाहिला ।\nभाकरीसी ना स्पर्श केला । ती जशीच्या तशीच आहे कीं ॥३८॥\n\nम्हणूं लागले गांवकरी । हा योगी पुरुष कोणी तरी ।\nआहे बैसला मंदिरीं । सांप्रत या शंकराच्या ॥३९॥\n\nकोणी ऐसें बोलले । शिव पिंडीच्या बाहेर आले ।\nआपणां दर्शन द्याया भले । चला नेऊं या गांवांत ॥४०॥\n\nहा समाधी उतरील । तेव्हां कांहीं बोलेल ।\nती उतरण्या आहे वेळ । त्याला त्रास देऊं नका ॥४१॥\n\nबंगाल देशीं जालंदर । बारा वर्षें झाले स्थिर ।\nसमाधीच्या जोरावर । गर्तेमाजीं ख्यात हें ॥४२॥\n\nऐसी भवति न भवति झाली । एक पालखी आणविली ।\nत्यांत उचलून ठेविली । समर्थांची मूर्ति पाहा ॥४३॥\n\nग्रामांतील नारीनर । अवघे होते बरोबर ।\nपुढें वाजंत्र्यांचा गजर । होत होता विबुध हो ! ॥४४॥\n\nमधून मधून तुळशीफुलें । पौर टाकीत होते भले ।\nसमर्थाचें अंग झालें । गुलालानें लाली लाल ॥४५॥\n\nघंटाघडयाळें वाजती । लोक अवघे भजन करिती ।\nजय जय योगिराज मूर्ति । ऐसें उंच स्वरानें ॥४६॥\n\nमिरवणूक आली गांवांत । मारुतीच्या मंदिरांत ।\nबसविले आणून सद्\u200Cगुरुनाथ । एका भव्य पाटावरी ॥४७॥\n\nतोही दिवस तैसाच गेला । मग लोकांनीं विचार केला ।\nआपण करुं स्तवनाला । उपाशी बसून याच्यापुढें ॥४८॥\n\nऐसा जो तो विचार करिती । तों आले देहावरती ।\nगजानन श्रीसद्\u200Cगुरुमूर्ति । मुगुटमणी योग्यांचे ॥४९॥\n\nमग काय विचारतां । आनंद झाला समस्तां ।\nप्रत्येक स्त्रीपुरुष ठेवी माथा । स्वामीचिया चरणांवरी ॥५०॥\n\nनैवेद्याची धूम झाली । ज्यानें त्यानें आणिलीं ।\nपात्रें तीं वाढून भलीं । मारुतीच्या मंदिरांत ॥५१॥\n\nत्या अवघ्यांचा स्वीकार । समर्थें केला थोडाफार ।\nहाळोपाळींत साचार । ही वार्ता श्रुत झाली ॥५२॥\n\nपुढें दुसर्\u200Dया मंगळवारीं । पिंपळगांवचे गांवकरी ।\nआले बाजारा निर्धारीं । शेगांवाकारणें ॥५३॥\n\nते शेगांवच्या लोकांसी । सहज बोलले प्रेमेसी ।\nआमच्याही गांवासी । आला एक अवलिया ॥५४॥\n\nअवलिया थोर अधिकारी । प्रत्यक्ष आहे श्रीहरी ।\nधन्य पिंपळगांव नगरी । पाय लागले साधूचे ॥५५॥\n\nआम्ही तया योगीवरा । कोठें न जाऊं देऊं खरा ।\nनिधि चालत आला घरा । त्यातें कोण दवडी हो ? ॥५६॥\n\nशेगांवचे बाजारांत । जिकडे तिकडे हीच मात ।\nबंकटलाला झालें श्रुत । वर्तमान तें अवलियाचें ॥५७॥\n\nबंकटलाल पत्\u200Dनीसहित । गेला पिंपळगांवांत ।\nसमर्थासी जोडोन हात । विनवूं लागला नानापरी ॥५८॥\n\nआतां येतो म्हणून । निघून गेलात आपण ।\nत्यास झाले पंधरा दिन । याचा विचार करा हो ॥५९॥\n\nगुरुराया तुम्हांवीण । भणभणीत दिसे सदन ।\nशेगांवचे अवघे जन । चिंतातुर झाले हो ॥६०॥\n\nगाडी आणिली आपणांसाठीं । चला शेगांवीं ज्ञानजेठी ।\nमायलेका होणें तुटी । हें कांहीं बरें नसे ॥६१॥\n\nकित्येक दयाळा आपुले भक्त । राहिले असती उपोषित ।\nत्या शेगांव शहरांत । नित्य दर्शन घेणारे ॥६२॥\n\nम्ही न आल्या शेगांवीं । मी ही तनु त्यागीन वरवी ।\nआमुची सांगा पुरवावी । आळ कोणी गुरुवर्या ? ॥६३॥\n\nबंकटलाल ऐसें वदले । महाराज गाडीवरी बसले ।\nशेगांवासी निघाले । पिंपळगांवा सोडून ॥६४॥\n\nजैसा मागें गोकुळाला । न्याया कृष्णा अक्रूर आला ।\nतैसा बंकटलाल भासला । अक्रूर पिंपळगांवातें ॥६५॥\n\nपिंपळगांवच्या लोकांप्रती । बंकटलाल समजाविती ।\nनका होऊं दुःखित चित्तीं । जाती न कोठें लांब साधु ॥६६॥\n\nवाटेल तेव्हां दर्शना यावें । हेतु आपुले पुरवावे ।\nजेथल्या तेथें असूं द्यावें । या अमोल मूर्तीला ॥६७॥\n\nबहुतेक पिंपळगांवाचा । बंकटलाल साहुकार साचा ।\nमनोभंग साहूचा । करण्या कुळांची छाती नसे ॥६८॥\n\nचुरमुर्\u200Dयाचे लाडू खात । पिंपळगांव बसलें स्वस्थ ।\nमहाराज बसून गाडींत । जाऊं लागले शेगांवा ॥६९॥\n\nपथीं जातां गुरुमूर्ति । बोलली बंकटलालाप्रती ।\nही का साहूची होय रीति । माल दुसर्\u200Dयाचा बळें न्यावा ! ॥७०॥\n\nमशी यावया तुझ्या घरीं । भय वाटतें अंतरीं ।\nतुझ्या घरचि नाहीं बरी । रीत हें मी पाहतों ॥७१॥\n\nलक्ष्मी जी लोकमाता । महाविष्णूची होय कांता ।\nजिची असे अगाध सत्ता । तिलाही त्वां कोंडिलें ॥७२॥\n\nतेथें माझा पाड कोण ? । म्हणून गेलों पळोन ।\nजगदंबेचे पाहून । हाल माझें चित्त भ्यालें ॥७३॥\n\nऐसें ऐकतां हंसूं आलें । बंकटलालाप्रती भलें ।\nविनयानें भाषण केलें । तें ऐका सावचित्तें ॥७४॥\n\nबंकट बोले गुरुनाथा । माझ्या कुलपा न भ्याली माता ।\nआपुला वास तेथें होता । म्हणून झाली स्थीर ती ॥७५॥\n\nजेथें बाळ तेथें आई । तेथें दुज्याचा पाड काई ? ।\nआपुल्या पायापुढें नाहीं । मला धनाची किंमत ॥७६॥\n\nतेंच माझें धन थोर । म्हणून आलों इथवर ।\nमाझें न उरलें आतां घर । तें सर्वस्वीं आपुलें ॥७७॥\n\nघरमालकाकारण । शिपाई आडवी कोठून ? ।\nजैसें तुमचें इच्छील मन । तैसेंच तुम्ही वागावें ॥७८॥\n\nइतकीच माझी विनंती । शेगांवीं असो वस्ती ।\nधेनू काननातें जाती । परी येती घरीं पुन्हां ॥७९॥\n\nतसेंच तुम्हीं करावें । अवघ्या जगां उद्धरावें ।\nपरी आम्हां न विसरावें । शेगांवीं यावें वरचेवर ॥८०॥\n\nऐसी समजूत घालून । शेगांवीं आणले गजानन ।\nतेथें कांहीं दिवस राहून । निघून गेले पुनरपि ॥८१॥\n\nती ऐकावी तुम्ही कथा । सांगतों मी इथें आतां।\nअडगांव नामें ग्राम होता । एक तया वर्\u200Dहाड प्रांतीं ॥८२॥\n\nत्या ग्रामाकारण । जाया निघाले दयाघन ।\nप्रातःकाळीं चुकवून । नजर शेगांवकरांची ॥८३॥\n\nमहाराजांची चालगती । वायुचिया समान होती ।\nअंजनी-तनय मारुती । आला काय वाटे पुन्हां ॥८४॥\n\nमास होता वैशाख । सोळा कलांनीं तपे अर्क ।\nक्वचित्\u200C कोठें न राहिलें उदक । ऐसा प्रखर उन्हाळा ॥८५॥\n\nमाध्यान्हीच्या समयाला । अकोली गांवापासी आला ।\nहा योगयोगेश्वर साधु भला । गजानन महाराज ॥८६॥\n\nतों काय घडलें वर्तमान । समर्थांसी लागली तहान ।\nकरिती चौफेर अवलोकन । तों उदक कोठें दिसेना ॥८७॥\n\nअंगावाटे चालल्या धारा । घामाच्या त्या एकसरा ।\nअधरोष्ठ तो सुकला खरा । उदकाविण समर्थांचा ॥८८॥\n\nऐशा दुपारच्या अवसरीं । भास्कर नामें शेतकरी ।\nघालीत होता पाळी खरी । आपुल्या त्या शेताला ॥८९॥\n\nशेतकर्\u200Dयाची पाहतां स्थिति । हें अवघ्यांत मुख्य असती ।\nकृषीवल हा निश्चिती । अन्नदाता जगाचा ॥९०॥\n\nअंगीं ऐसें मोठेंपण । परी सोशी यातना दारुण ।\nबिचार्\u200Dयांना ऊन ताहान । सोसणें भाग असे कीं ॥९१॥\n\nत्या अकोलीच्या शिवारांत । जलाचें दुर्भिक्ष्य अत्यंत ।\nएक वेळा मिळेल घृत । परि अभाव पाण्याचा ॥९२॥\n\nआपणांतें प्यावयासी । भास्करानें शेतासी ।\nआणिलें खापराच्या घागरीसी । उदक होतें गांवांतून ॥९३॥\n\nपाठीसी ती भाकर । डोईं जलाची घागर ।\nऐसा होता प्रकार । शेतामाजीं येण्याचा ॥९४॥\n\nती घागर झुडुपाखालीं । होती भास्करें ठेविली ।\nत्या ठिकाणीं स्वारी आली । भास्करा जल मागावया ॥९५॥\n\nसमर्थ म्हणती भास्कराला । तहान लागली मला ।\nपाणी दे बा प्यावयाला । नाहीं ऐसें म्हणूं नको ॥९६॥\n\nपुण्य पाणी पाजण्याचें । आहे बापा थोर साचें ।\nपाण्यावांचून प्राणाचें । रक्षण होणें अशक्य ॥९७॥\n\nधनिक पाणपोया घालिती । हमरस्त्याच्या पथावरती ।\nयाचें कारण शोध चित्तीं । म्हणजे येईल कळोन ॥९८॥\n\nभास्कर बोले त्यावर । तूं नंगा धूत दिगंबर ।\nतुला दांडग्या पाजितां नीर । पुण्यलाभ कशाचा ? ॥९९॥\n\nअनाथ-पंगू-दुबळ्यांसाठीं । त्या पुण्याच्या शोभती गोष्टी ।\nवा जो समाजहितासाठीं । झटे त्यासी साह्य करा ॥१००॥\n\nऐसें शास्त्राचें आहे वचन । तुझ्यासारख्या मैंदाकारण ।\nआम्ही पाजितां जीवन । तें उलटें पाप होय ॥१॥\n\nभूतदयेच्या तत्त्वें भला । सर्प कोणी कां पोसला ? ।\nवा जागा चोरटयाला । देती सदनीं काय कोणी ? ॥२॥\n\nतूं भीक मागून घरोघर । केलेंस पुष्ट शरीर ।\nभारभूत साचार । झालास आपुल्या कृतीनें ॥३॥\n\nमीं माझ्यासाठीं घागर । आणिली सकाळीं डोक्यावर ।\nत्या आयत्या पिठावर । रेघोटया तूं ओढूं नको ॥४॥\n\nतुला ना देणार पाणी । नको करुं रे विनवणी ।\nजा जा करी येथोनी । काळें आपलें चांडाळा ॥५॥\n\nतुझ्यासारिखे निरुद्योगी । जन्मले आमच्यांत जागजागीं ।\nम्हणून झालों अभागी । आम्ही चहूं खंडांत ॥६॥\n\nहें भास्कराचें भाषण । समर्थांनीं ऐकून ।\nथोडें करुनी हास्यवदन । निघोन गेले तेथोनिया ॥७॥\n\nथोडया दूर अंतरावर । एक होती साच विहीर ।\nतिकडे धांव अखेर । घेतली स्वामीरायांनीं ॥८॥\n\nस्वामी तिकडे जाऊं लागतां । भास्कर झाला बोलतां ।\nउच्च स्वरें वेडया वृथा । तिकडे कशाला जातोस ? ॥९॥\n\nती कोरडी ठणठणीत । आहे विहीर जाण सत्य ।\nपाणी या एक कोसांत । नाहीं कोठें जाण पिशा ॥११०॥\n\nसमर्थ बोलले त्यावरी । ही सत्य तुझी वैखरी ।\nविहिरींत पाणी नाहीं जरी । परी करितों प्रयत्\u200Dन ॥११॥\n\nतुझ्यासारखे बुद्धिमान । जलनिं होती हैराण ।\nतें मी नयनीं पाहून । स्वस्थ ऐसा बसलों जरी ॥१२॥\n\nतरी समाजहितासाठीं । काय मी केली सांग गोष्टी ।\nसाह्य होतो जगजेठी । हेतु शुद्ध असल्यावर ॥१३॥\n\nसमर्थ आले विहिरीपाशीं । तों थेंब नाहीं तियेशीं ।\nहताश होऊन वृक्षापाशीं । बसले एका दगडावर ॥१४॥\n\nडोळे मिटून केलें ध्यान । चित्तीं सांठविला नारायण ।\nजो सच्चिदानंद दयाघन । दीनोद्धार जगद्\u200Cगुरु ॥१५॥\n\nसमर्थ म्हणती देवदेवा । हे वामना वासुदेवा ।\nप्रद्युम्ना राघवा । हे विठ्ठला नरहरी ! ॥१६॥\n\nदेवा ही आकोली । पाण्यावांचून त्रस्त झाली ।\nवोलही ना राहिली । कोठेंच देवा विहिरींतून ॥१७॥\n\nमानवी यत्\u200Dन अवघे हरिले । म्हणून तुजला प्रार्थिलें ।\nपाव आतां जगन्माउले । पानी दे या विहिरीला ॥१८॥\n\nतुझी करणी अघटीत । जें न घडें तें घडविसी सत्य ।\nमांजरें जळत्या आव्यांत । पांडुरंगा ! तूं रक्षिलीं ॥१९॥\n\nप्रल्हाद भक्त करण्या खरा । स्तंभीं प्रगटलास जगदोद्धारा ।\nबारा गांव वैश्वानरा । भक्षिलें त्वां गोकुळांत ॥१२०॥\n\nकर नखाग्रीं धरिला गिरी । तूंच कीं रे मुरारी ।\nतुझ्या कृपेची न ये सरी । जगत्रयीं कवणास ॥२१॥\n\nदामाजीपंत ठाणेदार । त्याच्यासाठीं झालास महार ।\nचोख्यासाठीं ओढीलीं ढोरं । पांखरें रक्षिलीं माळ्याचीं ॥२२॥\n\nउपमन्यूसाठीं भला । क्षीरसमुद्र तुवां दिला ।\nतहान नामदेवाला । मारवाडांत लागली जैं ॥२३॥\n\nतैं तुम्ही कौतुक केलें । निर्जलता प्रांतीं भलें ।\nनाम्यासाठीं भरविलें । जल हें आण ध्यानांत ॥२४॥\n\nऐसें विनवितां ईश्वरा । विहिरीलागीं फुटला झरा ।\nउफाळ्याचा साजिरा । विहीर भरली क्षणामध्यें ॥२५॥\n\nसाह्य झाल्या जगन्नाथ । काय एक ना तें होत ।\nईश्वरी सत्ता अगाध सत्य । जें ना घडे तेंच घडवी ॥२६॥\n\nतेथ पाणी समर्थ प्याले । तें भास्करानें पाहिलें ।\nचित्त त्याचें घोटाळलें । कांहीं नच चाले तर्क त्याचा ॥२७॥\n\nवर्षें झालीं द्वादश । जल नाहीं या विहिरीस ।\nतिलाच एका घटकेस । यानें जलमय केली कीं ॥२८॥\n\nयावरुन हा कोणीतरी । खचित आहे साक्षात्कारी ।\nबळेंच फिरतो पिशापरी । हें आतां समजलें ॥२९॥\n\nशेतीचें काम सोडून । भास्कर आला धांवून ।\nधरितां झाला दृढ चरण । मुखें स्तोत्र आरंभिलें ॥१३०॥\n\nहे नरदेहधारी परमेश्वरा । हे दयेच्या सागरा ।\nलेंकरासी कृपा करा । अर्भक मी तुमचें असें ॥३१॥\n\nतुम्हांतें ना जाणून । मी बोललों टाकून ।\nआतां पस्तावा झाला पूर्ण । क्षमा त्याची करा हो ॥३२॥\n\nटाकून बोलतां गौळणी । रागावला ना चक्रपाणी ।\nदयाळा बाह्य वेषांनीं । तुझ्या मजला ठकविलें ॥३३॥\n\nत्याचें तूंच निरसन । केलें चमत्कार दाखवून ।\nभगवंताचें देवपण । कृतीनेंच कळलें कीं ॥३४॥\n\nतैसा तुझा अधिकार । केवढा तरी आहे थोर ।\nतें कळलें साचार । या जलाच्या कृतीनें ॥३५॥\n\nकांहीं असो सद्\u200Cगुरुनाथा । मी न सोडी तुम्हां आतां ।\nलेंकरानें भेटतां । माये कोठें न रहावें कीं ॥३६॥\n\nखोटी ही प्रपंच माया । आले आज कळोनिया ।\nआतां परते न लोटा या । दीना अर्भकाकारणें ॥३७॥\n\nभास्करासी समर्थ म्हणती । ऐसा न होई दुःखित चित्तीं ।\nआतां घागर डोक्यावरती । गांवांतून आणूं नको ॥३८॥\n\nतुझ्यासाठीं हें जीवन । विहिरींत केलें निर्माण ।\nआतां कशाची नुरली वाण । मग का प्रपंच टाकिशी ? ॥३९॥\n\nपाणी आलें तुझ्याकरितां । बगीचा तो लाव आतां ।\nभास्कर म्हणे गुरुनाथा । हें आमीष दावूं नका ॥१४०॥\n\nमाझा निश्चय हीच विहीर । कोरडी ठणठणीत साचार ।\nहोती दयाळा आजवर । थेंब नव्हता पाण्याचा ॥४१॥\n\nती विहीर फोडण्याला । तुम्हीच हा प्रयत्\u200Dन केला ।\nसाक्षात्काराचा लाविला । सुरुंग खडक फोडावया ॥४२॥\n\nतेणें हा फुटला खडक । भावाचें लागलें उदक ।\nआतां मला निःशंक । भक्तिपंथाचा लावीन मी ॥४३॥\n\nवृत्तीच्या मेदिनी ठायीं । फळझाडें तीं लावीन पाही ।\nसन्नीतीची माझे आई । तुझ्या कृपेंकरुन ॥४४॥\n\nसत्कर्माचीं फुलझाडें । लावीन मी जिकडे तिकडे ।\nहे क्षणैक बैलवाडे । यांचा संबंध आतां नको ॥४५॥\n\nपहा श्रोते संतसंगति । क्षणैक घडतां भास्कराप्रती ।\nकेवढी झाली उपरति । याचा विचार करा हो ॥४६॥\n\nखर्\u200Dया संताचें दर्शन । आगळें सर्व साधनांहून ।\nतुकारामें केलें वर्णन । \"संतचरणरजा\" चे अभंगीं ॥४७॥\n\nतो अभंग पहावा । चित्तीं विचार करावा ।\nआणि त्याचा अनुभव घ्यावा । निजहिताकारणें ॥४८॥\n\nपाणी लागलें विहिरीस । ही वार्ता आसपास ।\nपसरतां जन दर्शनास । धांवूं लागले स्वामीच्या ॥४९॥\n\nमधूचा लागतां सुगावा । जैशा मक्षिका घेती धांवा ।\nवा साखरेचा पाहून रवा । मुंग्या येती धांवून ॥१५०॥\n\nतैसे श्रोते तेथ आले । लोक अपार मिळाले ।\nविहिरीचें पाणी पाहिलें । पिऊन त्यांनीं तेधवां ॥५१॥\n\nउदक निर्मळ शीत मधुर । गोड अमृताहून फार ।\nकरुं लागले जयजयकार । गजाननाचा लोक सारे ॥५२॥\n\nअसो पुढें भास्करासहित । अडगांवासी न जातां परत ।\nमहाराज आले शेगांवांत । श्रीगजानन सिद्धयोगी ॥५३॥\n\nस्वस्ति श्रीदासगणूविरचित । हा गजाननविजय नामें ग्रंथ ।\nहोवो जगासी आदर्शभूत । संतमहिमा जाणावया ॥१५४॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य पंचमोऽध्यायः समाप्तः ॥",
  "adhyay_en": "॥ श्रीगणेशाय नमः ॥\n\nहे अज अजित अद्वया । सच्चिदानंदा करुणालया ।\nदासगणू लागला पायां । आतां अभय असूं दे ॥१॥\n\nमी हीन दीन पातकी नर । नाहीं कोणता अधिकार ।\nसर्व बाजूंनीं लाचार । आहें मी देव देवा ॥२॥\n\nपरी अत्यंत हीनावरी । थोर सर्वदा कृपा करी ।\nपाहा अंगीं लाविली खरी । विभूति श्रीशंकरानें ॥३॥\n\nतो हीनांचा हीनपणा । थोरा न आणि कमीपणा ।\nहें जाणोन नारायणा । गणू हा ठेवा संग्रहीं ॥४॥\n\nसर्व लाड लेंकराचे । माता ती पुरवि साचे ।\nआहे दासगणूचें । ओझें सर्व तुझ्या शिरीं ॥५॥\n\nजैसें करशील तैसें करी । परी दया असूं दे अंतरीं ।\nदेवा तुझ्या बळावरी । दासगणूच्या सार्\u200Dया उडया ॥६॥\n\nगजानन असतां शेगांवीं । यात्रा येई नित्य नवी ।\nती कोठवरी वर्णावी ? । पार न लागे तियेचा ॥७॥\n\nमहिमा तो वाढला फार । म्हणून गजानन साधुवर ।\nती उपाधी करण्या दूर । भटकूं लागले काननीं ॥८॥\n\nमहिना महिना तिकडेच राहावें । वाटेल तेथेंच बैसावें ।\nकोणाशीं न उमगूं द्यावें । चरित्र आपुलें येतुलेंही ॥९॥\n\nश्रोते एका समयासी । महाराज पिंपळगांवासी ।\nगेले तेथें गोष्ट कैसी । झाली ते अवधारा ॥१०॥\n\nत्या पिंपळगांवच्या शिवारांत । होतें एक अरण्यांत ।\nशंकराचें मंदिर सत्य । जुनें पुराणें हेमाडपंती ॥११॥\n\nऐशा त्या मंदिरीं । येते झाले साक्षात्कारी ।\nबैसले शिवाच्या गाभारीं । लावोनिया पद्मासन ॥१२॥\n\nगुराखी त्या गांवचे । आपापले कळप गुरांचे ।\nघेऊनिया निघाले साचे । अस्तमानीं गांवाकडे ॥१३॥\n\nमंदिरापुढें तत्त्वतां । एक लहान ओढा होता ।\nतेथें पाणी पाजण्याकरितां । गुरें गुराखी पातले ॥१४॥\n\nकोणी सहज मंदिरांत । गेले वंदण्या शिवाप्रत ।\nतों तेथें पाहोन समर्थ । आश्चर्यचकित जाहले ॥१५॥\n\nमुलें म्हणती या मंदिरीं । कोणी न पाहिला आजवरी ।\nपुरुष बसलेला निर्धारी । अस्तमानाचे समयाला ॥१६॥\n\nकांहीं गुराखी बाहेर आले । इतरां बोलावूं लागले ।\nकांहीं तेथेंच बैसले । सत्पुरुषाचे समोर ॥१७॥\n\nपरी साधु बोलेना । डोळे मुळींच उघडीना ।\nयाचें कारण कळेना । त्या गुराखी अर्भकांसी ॥१८॥\n\nकोणी म्हणती थकलेला । हा साधु दिसतो भला ।\nशक्ति मुळीं नुरली त्याला । बोलावयाकारणें ॥१९॥\n\nकोणी म्हणती उपवासी । असावा निश्चयेसी ।\nथोडी भाकर तयासी । देऊं आपण खावया ॥२०॥\n\nऐसें म्हणून भाकर । धरली मुखासमोर ।\nभाविक मुळचीं गुराखी पोरें । हलवूं लागलीं समर्थाला ॥२१॥\n\nपरी साधु हालेना । मुखीं शब्द बोलेना ।\nम्हणून सार्\u200Dया गुराख्यांना । नवल वाटलें विशेष ॥२२॥\n\nगुराखी आपसांत बोलती । याची मुळीं ना कळे स्थिती ।\nजरी मेला म्हणावा निश्चिती । तरी आहे बसलेला ॥२३॥\n\nअंग ना झालें थंडगार । ऊन आहे साचार ।\nयावरुन हा जिवंत नर । आहे आहे शंका नको ॥२४॥\n\nकोणी म्हणे असेल भूत । मायावी रुप दावित ।\nकोणी म्हणे हें तर सत्य । शिवापुढें ना भूत येई ॥२५॥\n\nकोणी म्हणती स्वर्गीचा । देव हा असावा साचा ।\nलाभ त्याच्या दर्शनाचा । झाला आपणां हेंच भाग्य ॥२६॥\n\nयाचें आतां पूजन । करुं अवघे आपण ।\nजा स्नानालागून । पाणी आणा ओढयाचें ॥२७॥\n\nपोरें गेलीं ओढयावरी । गेळ्यामध्यें आणिलें वारी ।\nपरमभावें पायांवरी । घालिते झाले समर्थांच्या ॥२८॥\n\nकोणी वन्यपुष्पें आणिलीं । माळ त्यांची तयार केली ।\nकंठामध्यें घातिली । गुराख्यांनीं साधूच्या ॥२९॥\n\nकोणी कांदाभाकर । नैवेद्यार्थ साचार ।\nदिली ठेवून समोर । एका वडाच्या पानावरी ॥३०॥\n\nगुराख्यांनीं केलें नमन । आदरें भाव धरुन ।\nकांहीं वेळ केलें भजन । पुढें बसून समर्थांच्या ॥३१॥\n\nऐसा आनंद चालला । तों गुराखी एक बोलला ।\nअरे वेळ बहु झाला। चला आतां गांवाकडे ॥३२॥\n\nदिवस गेला मावळून । कां न आलीं रानांतून ।\nमुलें गुरांना घेऊन । ऐसें लोक म्हणतील कीं ॥३३॥\n\nकदाचित्\u200C आपणांसी । पाहण्या येतील काननासी ।\nतान्ही वांसरें घरांसी । लागलीं असतील हुंबरावया ॥३४॥\n\nया साधूची हकीकत । आपण सांगूं गांवांत ।\nशहाण्या वडील माणसांप्रत । म्हणजे येईल कळून कीं ॥३५॥\n\nतें अवघ्यांसी मानवलें । गुराखी सर्व निघून गेले ।\nगांवामाजीं कळविलें । मंदिराचें अवघे वृत्त ॥३६॥\n\nपुढें श्रोते प्रातःकाळीं । आली गांवची मंडळी ।\nसमर्थांसी पाहाण्या भली । गुराख्यांच्या बरोबर ॥३७॥\n\nजैसा काल होता बसला । तैसाच आतां पाहिला ।\nभाकरीसी ना स्पर्श केला । ती जशीच्या तशीच आहे कीं ॥३८॥\n\nम्हणूं लागले गांवकरी । हा योगी पुरुष कोणी तरी ।\nआहे बैसला मंदिरीं । सांप्रत या शंकराच्या ॥३९॥\n\nकोणी ऐसें बोलले । शिव पिंडीच्या बाहेर आले ।\nआपणां दर्शन द्याया भले । चला नेऊं या गांवांत ॥४०॥\n\nहा समाधी उतरील । तेव्हां कांहीं बोलेल ।\nती उतरण्या आहे वेळ । त्याला त्रास देऊं नका ॥४१॥\n\nबंगाल देशीं जालंदर । बारा वर्षें झाले स्थिर ।\nसमाधीच्या जोरावर । गर्तेमाजीं ख्यात हें ॥४२॥\n\nऐसी भवति न भवति झाली । एक पालखी आणविली ।\nत्यांत उचलून ठेविली । समर्थांची मूर्ति पाहा ॥४३॥\n\nग्रामांतील नारीनर । अवघे होते बरोबर ।\nपुढें वाजंत्र्यांचा गजर । होत होता विबुध हो ! ॥४४॥\n\nमधून मधून तुळशीफुलें । पौर टाकीत होते भले ।\nसमर्थाचें अंग झालें । गुलालानें लाली लाल ॥४५॥\n\nघंटाघडयाळें वाजती । लोक अवघे भजन करिती ।\nजय जय योगिराज मूर्ति । ऐसें उंच स्वरानें ॥४६॥\n\nमिरवणूक आली गांवांत । मारुतीच्या मंदिरांत ।\nबसविले आणून सद्\u200Cगुरुनाथ । एका भव्य पाटावरी ॥४७॥\n\nतोही दिवस तैसाच गेला । मग लोकांनीं विचार केला ।\nआपण करुं स्तवनाला । उपाशी बसून याच्यापुढें ॥४८॥\n\nऐसा जो तो विचार करिती । तों आले देहावरती ।\nगजानन श्रीसद्\u200Cगुरुमूर्ति । मुगुटमणी योग्यांचे ॥४९॥\n\nमग काय विचारतां । आनंद झाला समस्तां ।\nप्रत्येक स्त्रीपुरुष ठेवी माथा । स्वामीचिया चरणांवरी ॥५०॥\n\nनैवेद्याची धूम झाली । ज्यानें त्यानें आणिलीं ।\nपात्रें तीं वाढून भलीं । मारुतीच्या मंदिरांत ॥५१॥\n\nत्या अवघ्यांचा स्वीकार । समर्थें केला थोडाफार ।\nहाळोपाळींत साचार । ही वार्ता श्रुत झाली ॥५२॥\n\nपुढें दुसर्\u200Dया मंगळवारीं । पिंपळगांवचे गांवकरी ।\nआले बाजारा निर्धारीं । शेगांवाकारणें ॥५३॥\n\nते शेगांवच्या लोकांसी । सहज बोलले प्रेमेसी ।\nआमच्याही गांवासी । आला एक अवलिया ॥५४॥\n\nअवलिया थोर अधिकारी । प्रत्यक्ष आहे श्रीहरी ।\nधन्य पिंपळगांव नगरी । पाय लागले साधूचे ॥५५॥\n\nआम्ही तया योगीवरा । कोठें न जाऊं देऊं खरा ।\nनिधि चालत आला घरा । त्यातें कोण दवडी हो ? ॥५६॥\n\nशेगांवचे बाजारांत । जिकडे तिकडे हीच मात ।\nबंकटलाला झालें श्रुत । वर्तमान तें अवलियाचें ॥५७॥\n\nबंकटलाल पत्\u200Dनीसहित । गेला पिंपळगांवांत ।\nसमर्थासी जोडोन हात । विनवूं लागला नानापरी ॥५८॥\n\nआतां येतो म्हणून । निघून गेलात आपण ।\nत्यास झाले पंधरा दिन । याचा विचार करा हो ॥५९॥\n\nगुरुराया तुम्हांवीण । भणभणीत दिसे सदन ।\nशेगांवचे अवघे जन । चिंतातुर झाले हो ॥६०॥\n\nगाडी आणिली आपणांसाठीं । चला शेगांवीं ज्ञानजेठी ।\nमायलेका होणें तुटी । हें कांहीं बरें नसे ॥६१॥\n\nकित्येक दयाळा आपुले भक्त । राहिले असती उपोषित ।\nत्या शेगांव शहरांत । नित्य दर्शन घेणारे ॥६२॥\n\nम्ही न आल्या शेगांवीं । मी ही तनु त्यागीन वरवी ।\nआमुची सांगा पुरवावी । आळ कोणी गुरुवर्या ? ॥६३॥\n\nबंकटलाल ऐसें वदले । महाराज गाडीवरी बसले ।\nशेगांवासी निघाले । पिंपळगांवा सोडून ॥६४॥\n\nजैसा मागें गोकुळाला । न्याया कृष्णा अक्रूर आला ।\nतैसा बंकटलाल भासला । अक्रूर पिंपळगांवातें ॥६५॥\n\nपिंपळगांवच्या लोकांप्रती । बंकटलाल समजाविती ।\nनका होऊं दुःखित चित्तीं । जाती न कोठें लांब साधु ॥६६॥\n\nवाटेल तेव्हां दर्शना यावें । हेतु आपुले पुरवावे ।\nजेथल्या तेथें असूं द्यावें । या अमोल मूर्तीला ॥६७॥\n\nबहुतेक पिंपळगांवाचा । बंकटलाल साहुकार साचा ।\nमनोभंग साहूचा । करण्या कुळांची छाती नसे ॥६८॥\n\nचुरमुर्\u200Dयाचे लाडू खात । पिंपळगांव बसलें स्वस्थ ।\nमहाराज बसून गाडींत । जाऊं लागले शेगांवा ॥६९॥\n\nपथीं जातां गुरुमूर्ति । बोलली बंकटलालाप्रती ।\nही का साहूची होय रीति । माल दुसर्\u200Dयाचा बळें न्यावा ! ॥७०॥\n\nमशी यावया तुझ्या घरीं । भय वाटतें अंतरीं ।\nतुझ्या घरचि नाहीं बरी । रीत हें मी पाहतों ॥७१॥\n\nलक्ष्मी जी लोकमाता । महाविष्णूची होय कांता ।\nजिची असे अगाध सत्ता । तिलाही त्वां कोंडिलें ॥७२॥\n\nतेथें माझा पाड कोण ? । म्हणून गेलों पळोन ।\nजगदंबेचे पाहून । हाल माझें चित्त भ्यालें ॥७३॥\n\nऐसें ऐकतां हंसूं आलें । बंकटलालाप्रती भलें ।\nविनयानें भाषण केलें । तें ऐका सावचित्तें ॥७४॥\n\nबंकट बोले गुरुनाथा । माझ्या कुलपा न भ्याली माता ।\nआपुला वास तेथें होता । म्हणून झाली स्थीर ती ॥७५॥\n\nजेथें बाळ तेथें आई । तेथें दुज्याचा पाड काई ? ।\nआपुल्या पायापुढें नाहीं । मला धनाची किंमत ॥७६॥\n\nतेंच माझें धन थोर । म्हणून आलों इथवर ।\nमाझें न उरलें आतां घर । तें सर्वस्वीं आपुलें ॥७७॥\n\nघरमालकाकारण । शिपाई आडवी कोठून ? ।\nजैसें तुमचें इच्छील मन । तैसेंच तुम्ही वागावें ॥७८॥\n\nइतकीच माझी विनंती । शेगांवीं असो वस्ती ।\nधेनू काननातें जाती । परी येती घरीं पुन्हां ॥७९॥\n\nतसेंच तुम्हीं करावें । अवघ्या जगां उद्धरावें ।\nपरी आम्हां न विसरावें । शेगांवीं यावें वरचेवर ॥८०॥\n\nऐसी समजूत घालून । शेगांवीं आणले गजानन ।\nतेथें कांहीं दिवस राहून । निघून गेले पुनरपि ॥८१॥\n\nती ऐकावी तुम्ही कथा । सांगतों मी इथें आतां।\nअडगांव नामें ग्राम होता । एक तया वर्\u200Dहाड प्रांतीं ॥८२॥\n\nत्या ग्रामाकारण । जाया निघाले दयाघन ।\nप्रातःकाळीं चुकवून । नजर शेगांवकरांची ॥८३॥\n\nमहाराजांची चालगती । वायुचिया समान होती ।\nअंजनी-तनय मारुती । आला काय वाटे पुन्हां ॥८४॥\n\nमास होता वैशाख । सोळा कलांनीं तपे अर्क ।\nक्वचित्\u200C कोठें न राहिलें उदक । ऐसा प्रखर उन्हाळा ॥८५॥\n\nमाध्यान्हीच्या समयाला । अकोली गांवापासी आला ।\nहा योगयोगेश्वर साधु भला । गजानन महाराज ॥८६॥\n\nतों काय घडलें वर्तमान । समर्थांसी लागली तहान ।\nकरिती चौफेर अवलोकन । तों उदक कोठें दिसेना ॥८७॥\n\nअंगावाटे चालल्या धारा । घामाच्या त्या एकसरा ।\nअधरोष्ठ तो सुकला खरा । उदकाविण समर्थांचा ॥८८॥\n\nऐशा दुपारच्या अवसरीं । भास्कर नामें शेतकरी ।\nघालीत होता पाळी खरी । आपुल्या त्या शेताला ॥८९॥\n\nशेतकर्\u200Dयाची पाहतां स्थिति । हें अवघ्यांत मुख्य असती ।\nकृषीवल हा निश्चिती । अन्नदाता जगाचा ॥९०॥\n\nअंगीं ऐसें मोठेंपण । परी सोशी यातना दारुण ।\nबिचार्\u200Dयांना ऊन ताहान । सोसणें भाग असे कीं ॥९१॥\n\nत्या अकोलीच्या शिवारांत । जलाचें दुर्भिक्ष्य अत्यंत ।\nएक वेळा मिळेल घृत । परि अभाव पाण्याचा ॥९२॥\n\nआपणांतें प्यावयासी । भास्करानें शेतासी ।\nआणिलें खापराच्या घागरीसी । उदक होतें गांवांतून ॥९३॥\n\nपाठीसी ती भाकर । डोईं जलाची घागर ।\nऐसा होता प्रकार । शेतामाजीं येण्याचा ॥९४॥\n\nती घागर झुडुपाखालीं । होती भास्करें ठेविली ।\nत्या ठिकाणीं स्वारी आली । भास्करा जल मागावया ॥९५॥\n\nसमर्थ म्हणती भास्कराला । तहान लागली मला ।\nपाणी दे बा प्यावयाला । नाहीं ऐसें म्हणूं नको ॥९६॥\n\nपुण्य पाणी पाजण्याचें । आहे बापा थोर साचें ।\nपाण्यावांचून प्राणाचें । रक्षण होणें अशक्य ॥९७॥\n\nधनिक पाणपोया घालिती । हमरस्त्याच्या पथावरती ।\nयाचें कारण शोध चित्तीं । म्हणजे येईल कळोन ॥९८॥\n\nभास्कर बोले त्यावर । तूं नंगा धूत दिगंबर ।\nतुला दांडग्या पाजितां नीर । पुण्यलाभ कशाचा ? ॥९९॥\n\nअनाथ-पंगू-दुबळ्यांसाठीं । त्या पुण्याच्या शोभती गोष्टी ।\nवा जो समाजहितासाठीं । झटे त्यासी साह्य करा ॥१००॥\n\nऐसें शास्त्राचें आहे वचन । तुझ्यासारख्या मैंदाकारण ।\nआम्ही पाजितां जीवन । तें उलटें पाप होय ॥१॥\n\nभूतदयेच्या तत्त्वें भला । सर्प कोणी कां पोसला ? ।\nवा जागा चोरटयाला । देती सदनीं काय कोणी ? ॥२॥\n\nतूं भीक मागून घरोघर । केलेंस पुष्ट शरीर ।\nभारभूत साचार । झालास आपुल्या कृतीनें ॥३॥\n\nमीं माझ्यासाठीं घागर । आणिली सकाळीं डोक्यावर ।\nत्या आयत्या पिठावर । रेघोटया तूं ओढूं नको ॥४॥\n\nतुला ना देणार पाणी । नको करुं रे विनवणी ।\nजा जा करी येथोनी । काळें आपलें चांडाळा ॥५॥\n\nतुझ्यासारिखे निरुद्योगी । जन्मले आमच्यांत जागजागीं ।\nम्हणून झालों अभागी । आम्ही चहूं खंडांत ॥६॥\n\nहें भास्कराचें भाषण । समर्थांनीं ऐकून ।\nथोडें करुनी हास्यवदन । निघोन गेले तेथोनिया ॥७॥\n\nथोडया दूर अंतरावर । एक होती साच विहीर ।\nतिकडे धांव अखेर । घेतली स्वामीरायांनीं ॥८॥\n\nस्वामी तिकडे जाऊं लागतां । भास्कर झाला बोलतां ।\nउच्च स्वरें वेडया वृथा । तिकडे कशाला जातोस ? ॥९॥\n\nती कोरडी ठणठणीत । आहे विहीर जाण सत्य ।\nपाणी या एक कोसांत । नाहीं कोठें जाण पिशा ॥११०॥\n\nसमर्थ बोलले त्यावरी । ही सत्य तुझी वैखरी ।\nविहिरींत पाणी नाहीं जरी । परी करितों प्रयत्\u200Dन ॥११॥\n\nतुझ्यासारखे बुद्धिमान । जलनिं होती हैराण ।\nतें मी नयनीं पाहून । स्वस्थ ऐसा बसलों जरी ॥१२॥\n\nतरी समाजहितासाठीं । काय मी केली सांग गोष्टी ।\nसाह्य होतो जगजेठी । हेतु शुद्ध असल्यावर ॥१३॥\n\nसमर्थ आले विहिरीपाशीं । तों थेंब नाहीं तियेशीं ।\nहताश होऊन वृक्षापाशीं । बसले एका दगडावर ॥१४॥\n\nडोळे मिटून केलें ध्यान । चित्तीं सांठविला नारायण ।\nजो सच्चिदानंद दयाघन । दीनोद्धार जगद्\u200Cगुरु ॥१५॥\n\nसमर्थ म्हणती देवदेवा । हे वामना वासुदेवा ।\nप्रद्युम्ना राघवा । हे विठ्ठला नरहरी ! ॥१६॥\n\nदेवा ही आकोली । पाण्यावांचून त्रस्त झाली ।\nवोलही ना राहिली । कोठेंच देवा विहिरींतून ॥१७॥\n\nमानवी यत्\u200Dन अवघे हरिले । म्हणून तुजला प्रार्थिलें ।\nपाव आतां जगन्माउले । पानी दे या विहिरीला ॥१८॥\n\nतुझी करणी अघटीत । जें न घडें तें घडविसी सत्य ।\nमांजरें जळत्या आव्यांत । पांडुरंगा ! तूं रक्षिलीं ॥१९॥\n\nप्रल्हाद भक्त करण्या खरा । स्तंभीं प्रगटलास जगदोद्धारा ।\nबारा गांव वैश्वानरा । भक्षिलें त्वां गोकुळांत ॥१२०॥\n\nकर नखाग्रीं धरिला गिरी । तूंच कीं रे मुरारी ।\nतुझ्या कृपेची न ये सरी । जगत्रयीं कवणास ॥२१॥\n\nदामाजीपंत ठाणेदार । त्याच्यासाठीं झालास महार ।\nचोख्यासाठीं ओढीलीं ढोरं । पांखरें रक्षिलीं माळ्याचीं ॥२२॥\n\nउपमन्यूसाठीं भला । क्षीरसमुद्र तुवां दिला ।\nतहान नामदेवाला । मारवाडांत लागली जैं ॥२३॥\n\nतैं तुम्ही कौतुक केलें । निर्जलता प्रांतीं भलें ।\nनाम्यासाठीं भरविलें । जल हें आण ध्यानांत ॥२४॥\n\nऐसें विनवितां ईश्वरा । विहिरीलागीं फुटला झरा ।\nउफाळ्याचा साजिरा । विहीर भरली क्षणामध्यें ॥२५॥\n\nसाह्य झाल्या जगन्नाथ । काय एक ना तें होत ।\nईश्वरी सत्ता अगाध सत्य । जें ना घडे तेंच घडवी ॥२६॥\n\nतेथ पाणी समर्थ प्याले । तें भास्करानें पाहिलें ।\nचित्त त्याचें घोटाळलें । कांहीं नच चाले तर्क त्याचा ॥२७॥\n\nवर्षें झालीं द्वादश । जल नाहीं या विहिरीस ।\nतिलाच एका घटकेस । यानें जलमय केली कीं ॥२८॥\n\nयावरुन हा कोणीतरी । खचित आहे साक्षात्कारी ।\nबळेंच फिरतो पिशापरी । हें आतां समजलें ॥२९॥\n\nशेतीचें काम सोडून । भास्कर आला धांवून ।\nधरितां झाला दृढ चरण । मुखें स्तोत्र आरंभिलें ॥१३०॥\n\nहे नरदेहधारी परमेश्वरा । हे दयेच्या सागरा ।\nलेंकरासी कृपा करा । अर्भक मी तुमचें असें ॥३१॥\n\nतुम्हांतें ना जाणून । मी बोललों टाकून ।\nआतां पस्तावा झाला पूर्ण । क्षमा त्याची करा हो ॥३२॥\n\nटाकून बोलतां गौळणी । रागावला ना चक्रपाणी ।\nदयाळा बाह्य वेषांनीं । तुझ्या मजला ठकविलें ॥३३॥\n\nत्याचें तूंच निरसन । केलें चमत्कार दाखवून ।\nभगवंताचें देवपण । कृतीनेंच कळलें कीं ॥३४॥\n\nतैसा तुझा अधिकार । केवढा तरी आहे थोर ।\nतें कळलें साचार । या जलाच्या कृतीनें ॥३५॥\n\nकांहीं असो सद्\u200Cगुरुनाथा । मी न सोडी तुम्हां आतां ।\nलेंकरानें भेटतां । माये कोठें न रहावें कीं ॥३६॥\n\nखोटी ही प्रपंच माया । आले आज कळोनिया ।\nआतां परते न लोटा या । दीना अर्भकाकारणें ॥३७॥\n\nभास्करासी समर्थ म्हणती । ऐसा न होई दुःखित चित्तीं ।\nआतां घागर डोक्यावरती । गांवांतून आणूं नको ॥३८॥\n\nतुझ्यासाठीं हें जीवन । विहिरींत केलें निर्माण ।\nआतां कशाची नुरली वाण । मग का प्रपंच टाकिशी ? ॥३९॥\n\nपाणी आलें तुझ्याकरितां । बगीचा तो लाव आतां ।\nभास्कर म्हणे गुरुनाथा । हें आमीष दावूं नका ॥१४०॥\n\nमाझा निश्चय हीच विहीर । कोरडी ठणठणीत साचार ।\nहोती दयाळा आजवर । थेंब नव्हता पाण्याचा ॥४१॥\n\nती विहीर फोडण्याला । तुम्हीच हा प्रयत्\u200Dन केला ।\nसाक्षात्काराचा लाविला । सुरुंग खडक फोडावया ॥४२॥\n\nतेणें हा फुटला खडक । भावाचें लागलें उदक ।\nआतां मला निःशंक । भक्तिपंथाचा लावीन मी ॥४३॥\n\nवृत्तीच्या मेदिनी ठायीं । फळझाडें तीं लावीन पाही ।\nसन्नीतीची माझे आई । तुझ्या कृपेंकरुन ॥४४॥\n\nसत्कर्माचीं फुलझाडें । लावीन मी जिकडे तिकडे ।\nहे क्षणैक बैलवाडे । यांचा संबंध आतां नको ॥४५॥\n\nपहा श्रोते संतसंगति । क्षणैक घडतां भास्कराप्रती ।\nकेवढी झाली उपरति । याचा विचार करा हो ॥४६॥\n\nखर्\u200Dया संताचें दर्शन । आगळें सर्व साधनांहून ।\nतुकारामें केलें वर्णन । \"संतचरणरजा\" चे अभंगीं ॥४७॥\n\nतो अभंग पहावा । चित्तीं विचार करावा ।\nआणि त्याचा अनुभव घ्यावा । निजहिताकारणें ॥४८॥\n\nपाणी लागलें विहिरीस । ही वार्ता आसपास ।\nपसरतां जन दर्शनास । धांवूं लागले स्वामीच्या ॥४९॥\n\nमधूचा लागतां सुगावा । जैशा मक्षिका घेती धांवा ।\nवा साखरेचा पाहून रवा । मुंग्या येती धांवून ॥१५०॥\n\nतैसे श्रोते तेथ आले । लोक अपार मिळाले ।\nविहिरीचें पाणी पाहिलें । पिऊन त्यांनीं तेधवां ॥५१॥\n\nउदक निर्मळ शीत मधुर । गोड अमृताहून फार ।\nकरुं लागले जयजयकार । गजाननाचा लोक सारे ॥५२॥\n\nअसो पुढें भास्करासहित । अडगांवासी न जातां परत ।\nमहाराज आले शेगांवांत । श्रीगजानन सिद्धयोगी ॥५३॥\n\nस्वस्ति श्रीदासगणूविरचित । हा गजाननविजय नामें ग्रंथ ।\nहोवो जगासी आदर्शभूत । संतमहिमा जाणावया ॥१५४॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य पंचमोऽध्यायः समाप्तः ॥",
  "youtube_video_id": "_Kst8Xp9SCQ"
}