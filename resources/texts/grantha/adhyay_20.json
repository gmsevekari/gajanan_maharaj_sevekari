{
  "title_mr": "अध्याय २०",
  "title_en": "Adhyay 20",
  "adhyay_mr": "॥ श्रीगणेशाय नमः ॥\n\nजय जयाजी रुक्मिणीवरा । हे चंद्रभागातटविहारा ।\nदेवा वरदपाणी धरा । दासगणूच्या मस्तकीं ॥१॥\n\nतूं भूपांचा भूपती । अवघेंच आहे तुझ्या हातीं ।\nमग माझी फजीती । कां रे ऐसी मांडलीस ? ॥२॥\n\nमाझें पाप ताप दहन । करा कृपाकृशानें करून ।\nराहो आनंदी सदा मन । तुझें भजन करावया ॥३॥\n\nयांत अंतर केल्यास । वृथा तुला लागेल दोष ।\nखर्\u200Dया थोरांनीं आपणांस । बट्टा लावून घेऊं नये ॥४॥\n\nम्हणून हे श्यामसुंदरा । राही रुक्मिणीच्या वरा ।\nपांडुरंगा परम उदारा । माझी इच्छा पूर्ण करी ॥५॥\n\nअसो समाधिस्थ झाल्यावर । श्रीगजानन साधुवर ।\nम्हणूं लागले नारीनर । आतां काय ह्या शेगांवीं ॥६॥\n\nशेगांवींचा ज्ञानगभस्ती । अस्ता गेला निश्चिती ।\nआतां काय तेथें माती । राहिली आहे निव्वळ ॥७॥\n\nसमुद्राचें आटल्या नीर । वा पुष्पतरूचा गेल्या भर ।\nकोण त्याचें करणार । कौतुक या जगामध्यें ॥८॥\n\nआतां खेपा शेगांवांत । करणें आहे कीं निमित्त ? ।\nदेव नसतां देव्हार्\u200Dयांत । माळा बांधणें व्यर्थची ॥९॥\n\nऐसें कित्येक बोलती । परी ती असे साच भ्रांती ।\nमहाराजांची दिव्य ज्योति । अदृश्य आहे तेच ठायां ॥१०॥\n\nजेवीं इंद्रायणीचे तीरीं । ज्ञानेश्वर समाधिस्थ जरी ।\nते आहेत भेटले परी । तेच ठायीं भाविकां ॥११॥\n\nतैशीच शेगांवांत । श्रीगजाननस्वामी समर्थ ।\nऐसा जयांचा सिध्दान्त । दर्शन त्यांना तेथ होतें ॥१२॥\n\nते विषयींची एक कथा । सांगतों मी येथ आतां ।\nगणपत कोठाडे होता । एक भाविक गृहस्थ ॥१३॥\n\nहा रायली कंपनीचा । एजंट शेगांव दुकानीचा ।\nनित्य नेम होता त्याचा । दर्शनाचा श्रोते हो ॥१४॥\n\nअस्तमानीं प्रतिदिवशीं । यावें त्यानें मठासी ।\nबैसोनियां समाधीपासीं । स्तवन करावें एकनिष्ठें ॥१५॥\n\nएकदां ऐसें वाटलें त्यास । अभिषेक करून समाधीस ।\nउद्यांच्या विजयादशमीस । ब्राह्मणभोजन घालावें ॥१६॥\n\nकेली सर्व तयारी । अभिषेकाची साजिरी ।\nशिधा मठाभीतरीं । धाडिला मोठ्या प्रमाणांत ॥१७॥\n\nतैं कांता म्हणे हो प्राणनाथा ! । हें तुम्ही काय करितां ।\nहाड नाहीं तुमच्या हातां । खर्च करण्याच्या बाबतींत ॥१८॥\n\nउद्यां आहे विजयादशमी । म्हणून पोरांबाळांसी ।\nकपडे अलंकार अंगासी । करून घाला कांहीं तरी ॥१९॥\n\nहे अभिषेक ब्राह्मणभोजनें । वरचेवरी न योग्य करणें ।\nदिलीं आपणां ईश्वरानें । चार पोरेंबाळें हो ॥२०॥\n\nफुटका मणि ना अंगावरती । मी लंकेची पार्वती ।\nगृहस्थाची ही का रीती ? । संचय करावा धनाचा ॥२१॥\n\nहें कांतेचें भाषण । गणपतरावा न रुचलें जाण ।\nतो म्हणे प्रपंचाहून । श्रेष्ठ परमार्थ वाटे मला ॥२२॥\n\nतोच त्याच्या कांतेसी । स्वप्न पडलें रात्रीसी ।\nउगे न छळी पतीसी । तो करतो तें करूं दे ॥२३॥\n\nत्यांत तुझ्या बापाचें । काय जातें सांग साचें ।\nप्रेम अशाश्वताचें । वेडे ! हें बाळगूं नको ॥२४॥\n\nयामध्यें न कांहीं सार । धन भूचें भूमीवर ।\nयेतें मात्र बरोबर । पाप पुण्य मानवाच्या ॥२५॥\n\nअभिषेक ब्राह्मणभोजन । हें पारमार्थिक आहे पुण्य ।\nत्याच्यासाठीं वेंचितां धन । तें न जाय अनाठायीं ॥२६॥\n\nपेरलेल्या बीजापरी । त्याची स्थिती होते खरी ।\nम्हणून सांगतों तुला पोरी । अडथळा त्या करूं नको ॥२७॥\n\nऐशा पाहून स्वप्नास । सांगती झाली पतीस ।\nतेणें गणपतरावास । हर्ष झाला विबुध हो ॥२८॥\n\nआले का हें प्रत्यंतर । महाराज येथेंच साचार ।\nसोडून द्यावा कुविचार । आजपासून कांहीं तरी ॥२९॥\n\nमुलें बाळें कोणाचीं । धनदौलत कोणाची ।\nतूं न वाही चिंता त्यांची । तें अवघें समर्थाचें ॥३०॥\n\nअसो गणपतरावानें । पूजन केलें आनंदानें ।\nत्या दसर्\u200Dयाच्या मुहूर्तानें । खर्चही केला अत्युतम ॥३१॥\n\nया गणपतरावाची । निष्ठा समर्थपदीं साची ।\nजडली शुध्द स्वरूपाची । होती पहिल्यापासून ॥३२॥\n\nलक्ष्मण हरी जाजळाला । ऐसाच अनुभव एक वेळां ।\nबोरीबंदरावरी आला । तो ऐका सांगतों ॥३३॥\n\nकांहीं कामानिमित्त । लक्ष्मण गेला मुंबईत ।\nहा समर्थाचा होता भक्त । पहिल्यापासून विबुध हो ॥३४॥\n\nघरच्या कांहीं कटकटीनें । वैताग त्याच्या घेतला मनें ।\nकांहीं व्यापारासंबंधानें । आला होता मुंबईस ॥३५॥\n\nअसो बोरीबंदरावरी । लक्ष्मण आला जाया घरीं ।\nतों आगगाडीच्या धक्क्यावरी । एक भेटला परमहंस ॥३६॥\n\nआजानुबाहु उंच बांधा । दृष्टि नासाग्रासी सदा।\nओंकाराचा सर्वदा । जप चालला त्याच्या मुखीं ॥३७॥\n\nतो बोलला लक्ष्मणास । तूं गजाननाचा आहेस शिष्य ।\nऐसें असून हताश । कां होतोस कळेना ? ॥३८॥\n\nतूं आपुल्या जेव्हां घरीं । पुण्यतिथि केलीस खरी ।\nचारशें पानांची तयारी । करून उमरावतीला ॥३९॥\n\nगोपाळराव पेठकर । आणी बापटमास्तर ।\nयांचा कैंसा प्रकार । घडला तो आण मना ॥४०॥\n\nपुत्रशोक बापटासी । झाला असून प्रसादासी ।\nतो तुझ्या गेहासी । आला होता न सांग तें ॥४१॥\n\nपेठकराचे ब्राह्मण भले । सांग कशानें राहिले ? ।\nअरे गजाननस्वामी गेले । त्या उभयतांच्या स्वप्नांत ॥४२॥\n\nउपदेश करून दोघांस । आणिले होते प्रसादास ।\nहें कैसेम विसरलास ? । सांग मला ये वेळीं ॥४३॥\n\nखुणेच्या गोष्टी ऐकून । साशंक झाला लक्ष्मण ।\nम्हणे हा असावा कोण । हें कांहीं कळत नसे ॥४४॥\n\nलक्ष्मणें त्या संन्याशाला । आदरें नमस्कार केला ।\nतो पाहतां गुप्त झाला । बोरीबंदर स्टेशनासी ॥४५॥\n\nमग लक्ष्मण येऊन घरीं । वागूं लागला पहिल्यापरी ।\nप्रतिवर्षी आपुल्या घरीं । पुण्यतिथीचा प्रारंभ केला ॥४६॥\n\nअवधूत जयराम खेडकरासी । राहीत साहीत गांवासी ।\nभेटते झाले पुण्यराशी । संन्याशाच्या वेषानें ॥४७॥\n\nएक माधवमार्तंड जोशी । कळंब कसूर ग्रामासी ।\nआला मोजणी करायासी । जमिनीची श्रोते हो ॥४८॥\n\nहा सरकारी नौकर । होता रेव्हेन्यु आँफिसर ।\nत्याचा गजानन साधूवर । पूर्ण होता भरवंसा ॥४९॥\n\nदिवसभर मोजणी केली । पुढें त्यास इच्छा झाली ।\nअस्तमानाचे समयां भली । शेगांवास जाण्याची ॥५०॥\n\nआज गुरुवारचा आहे दिन । घेऊं समर्थाचें दर्शन ।\nऐसा विचार करून । आज्ञा केली शिपायाला ॥५१॥\n\nजोड आपुली वेगें दमणी । जाऊं शेगांवालागूनी ।\nरात्र तेथें काढूनी । येऊं सकाळीं परत पुन्हां ॥५२॥\n\nतई तो शिपाई कुतुबुद्दीन । बोलला कर जोडून ।\nआभाळ आलें भरून । याचा विचार करावा ॥५३॥\n\nमन नदीला पाणी भलें । आहे थोडकें आतां आलें ।\nपाही पाणी गढूळ झालें । म्हणून केली विनंती ॥५४॥\n\nजोशी म्हणाले त्यावर । अरे आतां होऊण नदीपार ।\nजा दमणी करी तयार । उगीच सबबी सांगूं नको ॥५५॥\n\nशिपायानें जोडिली दमणी । आला लगेंच घेऊनी ।\nजोशी आंत बैसोनी । जाऊं लागेल शेगांवा ॥५६॥\n\nदमणी घातली नदींत । तों पाणी आलें अकस्मात ।\nजाण्या बैल तटाप्रत । अवसर नाहीं राहिला ॥५७॥\n\nझंझावात बळावला । कडकडाट करी चपला ।\nमन नदीला पूर आला । क्षणामाजीं भयंकर ॥५८॥\n\nमेघ वर्षे मुसळधार । झंझावात सुटला खरा ।\nशेतकर्\u200Dयांचिया छपरा । तो उडवूं लागला हो ॥५९॥\n\nशिपाई म्हणे कुतुबुद्दीन । साहेब येथेंच आलें मरण ।\nतुम्हीं आम्हांलागून । उपाय यासी आतां नसे ॥६०॥\n\nतई माधव मार्तंड जोशी । घाबरे झाले निजमानसीं ।\nबाहूं लागले समर्थासी । करुणायुक्त वचानें ॥६१॥\n\nहे समर्थ गजानना । रक्षणा आमुच्या करी प्राणां ।\nअशा संकटीं तुझ्याविणा । त्राता न कोणी आम्हांतें ॥६२॥\n\nकथा ऐकिली पुराणांत । जहाज बुडतां समुद्रांत ।\nत्यास संतानें देऊन हात । रक्षण केलें सर्वस्वीं ॥६३॥\n\nतूंही संत असामान्य । ब्रह्मवेत्ता करूणाघन ।\nकरी आमुचें रक्षण । येऊन या पुरामध्यें ॥६४॥\n\nदमणींत आलें जीवन । बैल गेले घाबरोन ।\nमग जोशी पु्ढें होऊन । बोलते झाले शिपायास ॥६५॥\n\nतूं आतां मागें सर । अवलीयाचें भजन कर ।\nतेच नेतील आपणां पार । त्यांची चिंता करूं नको ॥६६॥\n\nजोशी म्हणाले समर्था । अगाध आहे तुझी सत्ता ।\nवाटेल तें करी आतां । तारी अथवा मारी आम्हां ॥६७॥\n\nकासरा दिला सोडून । दोघांनींही मिटले नयन ।\nतों काय घडलें वर्तमान । तें आतां परियेसा ॥६८॥\n\nऐशा महापुरांतूनी । पैल तटा पावली दमणी ।\nउभी राहिली येऊनी । सडकेवरी शेगांवच्या ॥६९॥\n\nऐसा प्रकार पाहतां । आनंदले उभयतां ।\nपाहा केवढी अगाध सत्ता । आहे अवलीया बाबाची ॥७०॥\n\nपुरामाजीं रक्षण केलें । निज भक्तां ना बुडूं दिलें ।\nजोशी शेगांवाप्रती आले । एक घटका रात्रीस ॥७१॥\n\nवंदन केलें समाधीला । पालखीचा पाहिला सोहळा ।\nदुसरे दिवशीं बहुत केला । दानधर्म जोशांनीं ॥७२॥\n\nबाळाभाऊचियापासीं । ब्राह्मणभोजन घालण्यासी ।\nकांही रुपये अतिहर्षीं । जोशी देते जाहले ॥७३॥\n\nसाकल्य कथिलें वर्तमान । बाळाभाऊलागुन ।\nहे नवसाचे ब्राह्मण । तुम्ही घाला माझ्यास्तव ॥७४॥\n\nकां कीं मला रजा नाहीं । काम जरूरीचें पाही ।\nऐसें सांगून लवलाही । जोशी गेले निघून ॥७५॥\n\nएक यादव गणेश सुभेदार । होता हिंगणीचा राहाणार ।\nहा करीतसे व्यापार । वर्\u200Dहाडांत कापसाचा ॥७६॥\n\nयांस एक सालीं भला । दहा हजार तोटा आला ।\nत्या चिंतेनें क्षीण झाला । कांहीं न सुचे मानसीं ॥७७॥\n\nपरी व्यापार सोडवेना । चिंता मनींची जाईना ।\nफायदा कांहीं होईना । त्याच्या मनाप्रमाणें ॥७८॥\n\nफायद्यासाठीं खटपट करी । नाना प्रकारें साजिरी ।\nस्वस्थ ना बसती व्यापारी । राहाती सदा प्रयत्नांत ॥७९॥\n\nहा एकदां वर्ध्यांत । आला कांहीं कामानिमित्त ।\nउतरण्या गेला घरांत । विनायक असिरकराच्या ॥८०॥\n\nतों इतक्यांत तेथें आला । एक भिकारी बुध हो भला ।\nभिक्षा कांहीं मागण्याला । असिरकराच्या घरांत ॥८१॥\n\nपोषाख अवघा मराठी । करामाजीं भव्य काठी ।\nडोईस होती टोपी मोठी । बनातीची मळकट ॥८२॥\n\nकंपवायूनें शरीर । कांपत होतें वरच्यावर ।\nत्यास पहातां असिरकर । चित्तीं परम कोपले ॥८३॥\n\nजा बेट्या मागल्या द्वारीं । तेथें मिळेल भिक्षा खरी ।\nनको चढूस पायरी । ओसरीची ये वेळां ॥८४॥\n\nपरी हे बोल त्याचे । भिक्षेकरी न मानी साचे ।\nयेऊन वरती ओसरीचे । यादवासन्निध बैसला ॥८५॥\n\nघाल भिक्षा कांहीं तरी । असें म्हणून पुढें करी ।\nभिक्षापात्र भिकारी । यादव सुभेदाराच्या ॥८६॥\n\nयादव म्हणे मनांत । भिकारी हा लोचट बहुत ।\nनको म्हणत असतां येथ । हा बैसला येवोनी ॥८७॥\n\nत्यातें पहात न्याहाळून । तईं तो भासला गजानन ।\nसुभेदाराकारण । शेगांवचा राजयोगी ॥८८॥\n\nदृष्टीस तेज अत्यंत । स्वरही त्यांच्या परी सत्य ।\nफरक इतुकाच होता त्यांत । कंप होता तनूला ॥८९॥\n\nतेज मुद्रा बोलणें । होतें समर्थाप्रमाणें ।\nतें पाहून ऐसें म्हणे । सुभेदार निज चित्तीं ॥९०॥\n\nहा जरी मानूं गजानन । तरी ते गेले समाधिस्थ होऊन ।\nआतां महाराज कोठून । पडतील आमुच्या दृष्टीशीं ? ॥९१॥\n\nकांहीं असो पैसे दोन । देऊं भिकार्\u200Dयाकारण ।\nश्रीगजानन समजून । उहापोह ज्याचा नको ॥९२॥\n\nपैसे घेतले भिकार्\u200Dयानें । आणिक कांहीं देई म्हणे ।\nश्रीगजाननकारणें । शेरणी वाट गुळाची ॥९३॥\n\nते वायदे करिसी वरचेवर । ते मी न आतां मानणार ।\nतोटा दहा हजार । तुज व्यापारीं आला ना ? ॥९४॥\n\nत्याचा विचार अंतरीं । करून देई कांहीं तरी ।\nरुपये मजला लवकरी । काढ पाकीट खिशांतून ? ॥९५॥\n\nऐसें भिकारी बोलतां । सुभेदार झाला देता ।\nकांहीं रुपये तत्त्वतां । पाकिटाचे काढून ॥९६॥\n\nभिकारी म्हणे ते अवसरीं । संतुष्ट मी इतुक्यावरी ।\nहोत नाहीं दे लवकरी । आणखी रुपये कांहीं मला ॥९७॥\n\nपुन्हां रुपये काढिले । भिकार्\u200Dयासी अर्पिले ।\nतों इतुक्यांत घरांत गेले । विनायकराव असिरकर ॥९८॥\n\nयादवराव एकटा बसला । होता असिरकराच्या ओसरीला ।\nतें पाहून बोलला । सुभेदारासी येणें रीतीं ॥९९॥\n\nसंशय गजाननाविषयीं । कां घेतोस चित्तीं पाही ? ।\nकपडे काढून उभा राही । माझ्यापुढें ये वेळां ॥१००॥\n\nतुझ्या अवघ्या अंगावर । दृष्टि पडूं देई एकवार ।\nमाझी तेणें होईल दुर । व्याधि तुझी यादवा ॥१॥\n\nतूं मजला मुलापरी । कां रे लाजसी अंतरीं ? ।\nऐसें म्हणून पाठीवरी । हात फिरविला तयांनीं ॥२॥\n\nफिरविला नखशिखान्त । अंगावरून त्यानें हात ।\nतों आले इतक्यांत । असिरकर ओसरीला ॥३॥\n\nरुपये घेऊन भिक्षेकरी । गेला द्वाराच्या बाहेरी ।\nयादवानें बहुतापरी । तपास केला गांवांत ॥४॥\n\nपरी न थांग लागला । शेवटीं त्यानें निश्चय केला ।\nऐसा आपुल्या चित्ताला । कीं हा असावा गजानन ॥५॥\n\nसुभेदार म्हणे मानसीं । हे समर्थ असल्या आज दिवशीं ।\nफायदा होईल व्यापारासी । कांहीं तरी निःसंशय ॥६॥\n\nतों सुभेदाराच्या । गाड्या आल्या कापसाच्या ।\nविकावयासाठीं साच्या । वर्ध्याचिया बाजारीं ॥७॥\n\nविक्री होतां किंमत । येती झाली तया बहुत ।\nतेणें यादव चित्तांत । समाधान पावला ॥८॥\n\nआणि निश्चय ऐसा केला । जो भिकारी भेटला ।\nतो होता समर्थ भला । श्रीगजानन योगीराज ॥९॥\n\nसमर्थ आपुल्या भक्तांसी । रक्षण करती अहर्निशीं ।\nनिष्ठा मात्र त्यांचेविषयीं । दृढतर पाहिजे मनांत ॥११०॥\n\nभाऊ राजाराम कवर । खामगांवीं होता डाँक्टर ।\nत्याची तेल्हार्\u200Dयाच्यावर । बदली असे जाहली ॥११॥\n\nम्हणून तेथें जाण्याला । खामगांवाहून निघाला ।\nसहकुटुंब मठांत आला । घ्याया श्रींचें दर्शन ॥१२॥\n\nगाडी केली तेल्हार्\u200Dयाची । तयारी केली निघण्याची ।\nवेळ अस्तमानाची । असती झाली ते वेळां ॥१३॥\n\nबाळाभाऊ मठाधिपती । तो त्या बोलला येणें रीतीं ।\nअहो ऐका माझी विनंती । प्रसाद घेऊन जावें तुम्हीं ? ॥१४॥\n\nतुम्ही आजपर्यंत । गेलां न येथून उपोषित ।\nआज ऐसें विपरीत । कां हो मनीं आणिलें ? ॥१५॥\n\nह्यांतून आहे व्यतिपात । हें आणावें मनांत ।\nकवर सांगें त्याप्रत । मला निकड आहे बहु ॥१६॥\n\nआज रात्रीं प्रसाद घेतों । मागल्या रात्रीं निघून जातों ।\nनसतां आग्रह मला तो । तुम्ही न करा ये काळीं ॥१७॥\n\nबोलल्याप्रमाणें निघाला । तेल्हार्\u200Dयासी डाँक्टर भला ।\nघेऊन मुलांमाणसांला । दमणीमाजीं बसून ॥१८॥\n\nरात्र होती अंधारी । महा भयंकर साजरी ।\nवाटे निशा शोक करी । निज पतीच्या वियोगें ॥१९॥\n\nतों चमत्कार ऐसा झाला । तेल्हार्\u200Dयाचा रस्ता चुकला ।\nकोणी न भेटे पंथाला । विचारावें कोणा जरी ॥१२०॥\n\nगाडी अरुंद रस्त्यावर । दोही बांजूस कांटे फार ।\nडी उभी कांठावर । एका भव्य तलावाच्या ॥२१॥\n\nम्हणता झाला गाडीवाला । साहेब रस्ता आहे चुकला ।\nहें ऐकून कवराला । आश्चर्य वाटलें मानसीं ॥२२॥\n\nखालीं उतरून जों पहात । तों अवघें दिसलें विपरीत ।\nअपशब्द बोलला बहुत । तो त्या गाडीवाल्याला ॥२३॥\n\nतूं तेल्हार्\u200Dयाचा म्हणून । तुझी गाडी केली जाण ।\nआडमार्गें आणून । आम्हां कैसें सोडिलें ? ॥२४॥\n\nकाय होतास दारू प्याला । म्हणून हा रस्ता चुकला ।\nवाट तुझ्या डोळ्यांला । दिसली कशी ना सांग मज ? ॥२५॥\n\nतेल्हार्\u200Dयाचा रस्ता थोर । आम्ही हमेशा वाहातों साचार ।\nमग आडमार्गावर । गाडी कैशी आली तुझी ? ॥२६॥\n\nऐसें कवर बोलतां । गाडीवाला जोडी हातां ।\nकां हो मजला शिव्या देतां ? । म्यां न अपराध केला कीं ॥२७॥\n\nमी हमेश भाडें करतों । तेल्हार्\u200Dयाहून येथें येतों ।\nवाटेल तेव्हां गाडी हांकतों । रस्ता अवघा माहीत मज ॥२८॥\n\nबैलही ना कोठें वळले । तें नीट येथेंच आले ।\nतलाव पाहातां स्तब्ध झाले । हा न रस्ता तेल्हार्\u200Dयाचा ॥२९॥\n\nमग कवर समजला मनांत । हें समर्थाचें आहे कृत्य ।\nप्रसाद घेतल्याविरहित । कां कीं मी निघालों ॥१३०॥\n\nबाळाभाऊच्या विनंतीला । मीं नाहीं मान दिला ।\nम्हणून माझा रस्ता चुकला । आतां वाट गवसे कशी ? ॥३१॥\n\nहे भयंकर कानन । येथें मशी त्राता कोण ।\nगजानना ! तुजवांचून । रक्षण माझें कराया ॥३२॥\n\nतों तळ्याच्या दुसर्\u200Dया बाजूला । घागरमाळांचा आवाज झाला ।\nडाँक्टराच्या कानीं पडला । तेणें आला थोडा धीर ॥३३॥\n\nगाडीवाल्यासी म्हणे कवर । रस्ता नाहीं फार दूर ।\nया चाहुलीचा सुमार । धरून गाडी हाण आतां ॥३४॥\n\nतें त्यानें ऐकिलें । कांट्यांकुपाट्यांमधून नेलें ।\nनीट रस्त्याला लाविलें । या आपल्या गाडीस ॥३५॥\n\nहमरस्ता लागतां भली । डाँक्टरानें चौकशी केली ।\nतों ऐशापरी समजली । गोष्ट तया कवरातें ॥३६॥\n\nहें शेगांवचें शिवार । आहे अझून साचार ।\nमग म्हणाला डाँक्टर । चाल शेगांवीं परत आतां ॥३७॥\n\nसूर्योदयाचे समायाला । शेगांवासी कवर आला ।\nवृत्तांत बाळाभाऊला । केला सर्व निवेदन ॥३८॥\n\nमग बाळाभाऊ म्हणाले । हेंच आज बरें झालें ।\nव्यतिपातीं न जाऊं दिलें । समर्थांनीं तुम्हांस ॥३९॥\n\nआज प्रसाद ग्रहण करा । उद्यां जा हो तेल्हारा ।\nकरूं नये कधींच खरा । प्रसादाचा इनकार ॥१४०॥\n\nसमर्थाचे तुम्ही भक्त । म्हणून तुम्हां आणिले परत ।\nमानवाचे अवघे बेत । सिध्दीस जाणें अशक्य ॥४१॥\n\nसंतांच्या जे असेल मनीं । तेंच येईल घडोनी ।\nभरंवसा त्यांचे चरणीं । ठेवून स्वस्थ असावें ॥४२॥\n\nदुसरे दिवशीं प्रसादासी । घेऊन गेला तेल्हार्\u200Dयासी ।\nआतां पुढील गोष्टीसी । अवधान द्यावें श्रवणातें ॥४३॥\n\nएक रतनसा नामें नर । होता जातीनें भावसार ।\nतयाचा मुलगा दिनकर । होता एक वर्षाचा ॥४४॥\n\nत्यासी सोबणीचा रोग झाला । कोणी म्हणती सटावला ।\nबालक अवघा सुकून गेला । रक्त न राहिलें अंगांत ॥४५॥\n\nदिसूं लागलीं अवघीं हाडें । वरतीं नुसतें कातडें ।\nवैद्य आणले बडेबडे । परी न झाला उपयोग ॥४६॥\n\nमुलगें रडतां राहीना । दूधपाणी घेईना ।\nज्वर मुळींच सोडीना । पाहा तयाच्या तनूतें ॥४७॥\n\nवैद्य म्हणती रतनसासी । आतां औषध न देई यासी ।\nहा तुझ्या हातासी । लागणें आहे अशक्य ॥४८॥\n\nशक्याशक्य विचार । सुज्ञें करावा निरंतर ।\nउगीच पूल सागरावर । बांधावया जाऊं नये ! ॥४९॥\n\nऐसें ऐकून रतनसा । रडूं लागला ढसढसां ।\nशेवटीं विचार त्यानें ऐसा । केला आपुल्या मानसीं ॥१५०॥\n\nयेवींतेवी मरतें पोर । माझें आतां साचार ।\nपाहूं करून एकवार । उपाय हा शेवटचा ॥५१॥\n\nदिनकराचा अंतकाळ । आला होता अति जवळ ।\nघरचीं माणसें सकळ । लागलीं श्रोते रडावया ॥५२॥\n\nहातपाय गार झाले । नेत्रतेज मंदावलें ।\nमनगटाचें सोडिलें । ठिकाण पाहा नाड्यांनीं ॥५३॥\n\nऐशा स्थितिमाझारीं । रतनसानें पुत्र करीं ।\nघेऊन ठेविला असें द्वारीं । नेऊनिया समर्थांच्या ॥५४॥\n\nआणि केला त्यांसी नवस । पुत्र माझा उठल्यास ।\nशेरणी वांटीन तुम्हांस । मी पांच रुपयांची ॥५५॥\n\nतुम्ही पावलां अवघ्यांला । त्याचा अनुभव द्यावा मला ।\nमीही आहे आपुला । माझी उपेक्षा करूं नका ॥५६॥\n\nमाझें मूल द्वारांत । तुझ्या जरी झालें मृत ।\nतरी अवघ्या वर्\u200Dहाडांत । तुझी होईल नाचक्की ॥५७॥\n\nअमृतापरी तुझे चरण । आले सांगत आम्हां जन ।\nहे स्वामी गजानन । कृपा करा या बाला ॥५८॥\n\nपुत्र न माझा उठला जरी । मी डोकें फोडीन पायांवरी ।\nतुझ्या आज निर्धारीं । ऐसा निश्चय मनींचा ॥५९॥\n\nअमृततुल्य तुझी दृष्टी । त्याची करावी आज वृष्टी ।\nनको करूंस मला कष्टी । महापुरुषा गजानना ! ॥१६०॥\n\nत्यास कांहीं वेळ झाला । तों प्रकार ऐसा घडून आला ।\nमूल हातापायांला । हालवावया लागलें ॥६१॥\n\nनाडी आली ठिकाणीं । रुदन करूं लागलें जाणी ।\nतों प्रकार पाहूनी । लोक सारे आनंदले ॥६२॥\n\nसमर्थकृपा झाल्यावर । राहील कोठून त्या दर ? ।\nसूर्याचिया समोर । तमाचा तो पाड नसे ॥६३॥\n\nदिनकर थोडे दिवसांत । होता झाला पूर्वतत ।\nनवस असला श्रध्दायुक्त । तो फळे हा न्याय असे ॥६४॥\n\nदादा कोल्हटकराचा । पुत्र राजा नांवाचा ।\nआहे प्रसाद समर्थांचा । संतकृपा अमोल खरी ॥६५॥\n\nकन्या रामचंद्र पाटलाची । चंद्रभागा नांवाची ।\nज्वान अठरा वर्षांची । लाडेगांव सासर जिचें ॥६६॥\n\nही असतां गरोदर । प्रसंग आला दुर्धर ।\nप्रसुतीची वेळ फार । कठीण स्त्रीजातीला ॥६७॥\n\nलाडेगांवाहून माहेरीं । चंद्रभागा आली खरी ।\nप्रसूतीस्तव निर्धारी । जनरीतीप्रमाणें ॥६८॥\n\nमोठ्या कष्टानें प्रसूती । झाली तिची निश्चिती ।\nतोंच चंद्रभागेवरती । ज्वरें अंमल बसविला ॥६९॥\n\nतो होतां नवज्वर । थकून गेले डाँक्टर ।\nऔषध उपचार केले फार । आपुल्या मुलीस पाटलांनीं ॥१७०॥\n\nथोडाबहुत गुण आला । व्याधि तितक्यापुरता दबला ।\nपरी नव्हता मुळींच झाला । नामशेष देहांतूनी ॥७१॥\n\nचंद्रभागा आजारी । पडूं लागली वरच्यावरी ।\nएकदां अकोल्या नेलें खरी । औषध तिला द्यावया ॥७२॥\n\nवैद्य विघानें नाना करिती । कोणी नळसंग्रहणी बोलती ।\nकोणी वैद्य ऐसें म्हणती । क्षय झाला मुलीस या ॥७३॥\n\nमेळ एकाचा एकाला । नाहीं मुळीं लागला ।\nमग पाटलानें विचार केला । आतां वैद्य गजानन ॥७४॥\n\nतारो अथवा मारो इसी । अंगारा लावा प्रति दिवसीं ।\nतीर्थ द्यावें प्यायासी । समर्थांच्या पायांचें ॥७५॥\n\nपिता मोठा निष्ठावंत । समर्थावरी अवघा हेत ।\nहळूहळू त्या पोरीप्रत । गुण येता जाहला ॥७६॥\n\nतिला उठवत नव्हतें शय्येसी । तीच आली दर्शनासी ।\nपायीं चालत मठासी । हें महत्त्व अंगार्\u200Dयाचें ॥७७॥\n\nनिष्ठावंत ज्याचा भाव । तयाशीं पावे देव ।\nउपास्यपदीं भाव । उपासकें ठेवावा ॥७८॥\n\nरामचंद्राची अंगना । जानकाबाई सुलक्षणा ।\nपरी दैवयोग सुटेना । तो भोगल्यांवाचुनी ॥७९॥\n\nवाताचा झाला विकार । जानकाबाईस साचार ।\nपोट दुखे वरच्यावर । कांहीं उपाय चालेना ॥१८०॥\n\nऔषध देतां दबे वात । पुनः उठे पूर्ववत ।\nऐसा क्रम दिवस बहुत । चालला होता श्रोते हो ॥८१॥\n\nत्या वाताची अखेरी । होती झाली मस्तकावरी ।\nमेंदु बिघडला निर्धारीं । गेली जाणीव मावळून ॥८२॥\n\nवेड्यापरी करावें । वाटेल तें बोलावें ।\nकधीं उपाशीं निजावें । कधीं बसावेम जेवत ॥८३॥\n\nकोणी म्हणती लागलें भुत । कोणी म्हणती रोग सत्य ।\nकांहीं वदू लागले तेथ । हा करणीचा प्रकार असे ॥८४॥\n\nकां कीं जितके असती जमेदार । त्यांचें असतें बाकडें फार ।\nदुबळा आपुला दावी जोर । चेटुककरणी करूनियां ॥८५॥\n\nऔषधउपाय बहुत केलें । जाणतेही आणविले ।\nगंडे बहुत बांधिले । करीं जानकाबाईच्या ॥८६॥\n\nपाटील घरचा श्रीमंत । तो सापडला अडचणींत ।\nम्हणून येता झाला ऊत । अवघ्यां त्या दांभिकांना ॥८७॥\n\nकोणी अंगांत आणावें । वेडाचें निदान करावें ।\nकांहीं तरी सांगावें । धनास्तव पाटलाला ॥८८॥\n\nतो बिचारा सारें करी । कांता बरी न होय परी ।\nविचार त्यानें अखेरी । ऐशा रीती ठरविला ॥८९॥\n\nवैद्य आतां गजानन । जाणतां आतां गजानन ।\nदेव ऋषि आतां गजानन । तो जें वाटेल तें करो ॥१९०॥\n\nमाझी बायको सून त्याची । ही भावना माझी साची ।\nआतां अन्य उपायांची । गरज नाहीं आम्हांला ॥९१॥\n\nतूं उद्यांपासून । प्रातःकाळीं करी स्नान ।\nमठामाजीं जाऊन । घाली प्रदक्षिणा समाधीसी ॥९२॥\n\nतें तिनें पतीचें वचन । सर्वथैव केलें मान्य ।\nसमर्थ समाधीलागून । घालू लागली प्रदक्षिणा ॥९३॥\n\nगेल्या न त्या मात्र वायां । दया आली सद्गुरुराया ।\nवातविकार जाऊनियां । निर्दोष ती जाहली ॥९४॥\n\nखर्\u200Dया खर्\u200Dया संतांची । सेवा न जाई वायां साची ।\nपरी निष्ठा मानवाची । जडणें तेथें अशक्य ॥९५॥\n\nसमर्थांच्या नंतर । बाळाभाऊ गादीवर ।\nबसले त्यांचे चमत्कार । कांहीं थोडे जाहले ॥९६॥\n\nहे वैशाख वद्य षष्ठीसी । शेगांवीं गेले वैकुंठासी ।\nत्यांच्यामागून गादीसी । बसले येऊन नारायण ॥९७॥\n\nबाळाभाऊ जेव्हां गेले । तेव्हां नारायणा स्वप्न पडलें ।\nनांदूरें ग्रामीं भलें । तें थोडें सांगतों ॥९८॥\n\nहे माळी नारायणा । तूं शेगांवास करी गमना ।\nरक्षण्या भाविक जनांना । ऐसें मला वाटतें ॥९९॥\n\nऐसें स्वप्नीं सांगून । निघून गेले गजानन ।\nम्हणून आले नारायण । शेगांवामाझारीं ॥२००॥\n\nकांहीं दिवस यांनींही । अधिकार चालविला ते ठायीं ।\nयांची समाधि झाली पाही । चैत्र शुध्द षष्ठीला ॥१॥\n\nपूर्वसुकृतावांचून । संतसेवा न घडे जाण ।\nसंतसेवेचें महत् पुण्य । त्या पुण्या पार नसे ॥२॥\n\nश्रीगजाननलीलेचा । पार कधीं न लागायाचा ।\nअंबरींच्या चांदण्यांचा । हिशोब कोणा न लागे कधीं ॥३॥\n\nमी अज्ञान पामर । मति नाहीं तिळभर ।\nमग हा लीलासागर । मुखीं केवीं वर्णू हो ! ॥४॥\n\nत्यानें जें जें वदविलें । तें तें मीं कथित केलें ।\nलेखणीनें अक्षर लिहिलें । परी तें न तिचें सामर्थ्य ॥५॥\n\nती लेखणी ज्याच्या करीं । तोंच अक्षरें काढी सारीं ।\nनिमित्ताकारण होतें खरी । लेखणी ती लिहावया ॥६॥\n\nतैसेंच येथें झालें । मी लेखणीचें काम केलें ।\nलिहिते लिहविते स्वामी भले । श्रीगजानन महाराज ॥७॥\n\nत्यांच्या कृपेंकरून । मीं हें केलें लेखन ।\nयेथें माझें मोठेपण । कांहींच नाहीं विबुध हो ! ॥८॥\n\nस्वस्ति श्रीदासगणूविरचित । हा गजाननविजय नामें ग्रंथ ।\nआतां आला कळसाप्रत । कळसाध्याय पुढें असे ॥२०९॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य विंशोऽध्यायः समाप्तः ॥",
  "adhyay_en": "॥ श्रीगणेशाय नमः ॥\n\nजय जयाजी रुक्मिणीवरा । हे चंद्रभागातटविहारा ।\nदेवा वरदपाणी धरा । दासगणूच्या मस्तकीं ॥१॥\n\nतूं भूपांचा भूपती । अवघेंच आहे तुझ्या हातीं ।\nमग माझी फजीती । कां रे ऐसी मांडलीस ? ॥२॥\n\nमाझें पाप ताप दहन । करा कृपाकृशानें करून ।\nराहो आनंदी सदा मन । तुझें भजन करावया ॥३॥\n\nयांत अंतर केल्यास । वृथा तुला लागेल दोष ।\nखर्\u200Dया थोरांनीं आपणांस । बट्टा लावून घेऊं नये ॥४॥\n\nम्हणून हे श्यामसुंदरा । राही रुक्मिणीच्या वरा ।\nपांडुरंगा परम उदारा । माझी इच्छा पूर्ण करी ॥५॥\n\nअसो समाधिस्थ झाल्यावर । श्रीगजानन साधुवर ।\nम्हणूं लागले नारीनर । आतां काय ह्या शेगांवीं ॥६॥\n\nशेगांवींचा ज्ञानगभस्ती । अस्ता गेला निश्चिती ।\nआतां काय तेथें माती । राहिली आहे निव्वळ ॥७॥\n\nसमुद्राचें आटल्या नीर । वा पुष्पतरूचा गेल्या भर ।\nकोण त्याचें करणार । कौतुक या जगामध्यें ॥८॥\n\nआतां खेपा शेगांवांत । करणें आहे कीं निमित्त ? ।\nदेव नसतां देव्हार्\u200Dयांत । माळा बांधणें व्यर्थची ॥९॥\n\nऐसें कित्येक बोलती । परी ती असे साच भ्रांती ।\nमहाराजांची दिव्य ज्योति । अदृश्य आहे तेच ठायां ॥१०॥\n\nजेवीं इंद्रायणीचे तीरीं । ज्ञानेश्वर समाधिस्थ जरी ।\nते आहेत भेटले परी । तेच ठायीं भाविकां ॥११॥\n\nतैशीच शेगांवांत । श्रीगजाननस्वामी समर्थ ।\nऐसा जयांचा सिध्दान्त । दर्शन त्यांना तेथ होतें ॥१२॥\n\nते विषयींची एक कथा । सांगतों मी येथ आतां ।\nगणपत कोठाडे होता । एक भाविक गृहस्थ ॥१३॥\n\nहा रायली कंपनीचा । एजंट शेगांव दुकानीचा ।\nनित्य नेम होता त्याचा । दर्शनाचा श्रोते हो ॥१४॥\n\nअस्तमानीं प्रतिदिवशीं । यावें त्यानें मठासी ।\nबैसोनियां समाधीपासीं । स्तवन करावें एकनिष्ठें ॥१५॥\n\nएकदां ऐसें वाटलें त्यास । अभिषेक करून समाधीस ।\nउद्यांच्या विजयादशमीस । ब्राह्मणभोजन घालावें ॥१६॥\n\nकेली सर्व तयारी । अभिषेकाची साजिरी ।\nशिधा मठाभीतरीं । धाडिला मोठ्या प्रमाणांत ॥१७॥\n\nतैं कांता म्हणे हो प्राणनाथा ! । हें तुम्ही काय करितां ।\nहाड नाहीं तुमच्या हातां । खर्च करण्याच्या बाबतींत ॥१८॥\n\nउद्यां आहे विजयादशमी । म्हणून पोरांबाळांसी ।\nकपडे अलंकार अंगासी । करून घाला कांहीं तरी ॥१९॥\n\nहे अभिषेक ब्राह्मणभोजनें । वरचेवरी न योग्य करणें ।\nदिलीं आपणां ईश्वरानें । चार पोरेंबाळें हो ॥२०॥\n\nफुटका मणि ना अंगावरती । मी लंकेची पार्वती ।\nगृहस्थाची ही का रीती ? । संचय करावा धनाचा ॥२१॥\n\nहें कांतेचें भाषण । गणपतरावा न रुचलें जाण ।\nतो म्हणे प्रपंचाहून । श्रेष्ठ परमार्थ वाटे मला ॥२२॥\n\nतोच त्याच्या कांतेसी । स्वप्न पडलें रात्रीसी ।\nउगे न छळी पतीसी । तो करतो तें करूं दे ॥२३॥\n\nत्यांत तुझ्या बापाचें । काय जातें सांग साचें ।\nप्रेम अशाश्वताचें । वेडे ! हें बाळगूं नको ॥२४॥\n\nयामध्यें न कांहीं सार । धन भूचें भूमीवर ।\nयेतें मात्र बरोबर । पाप पुण्य मानवाच्या ॥२५॥\n\nअभिषेक ब्राह्मणभोजन । हें पारमार्थिक आहे पुण्य ।\nत्याच्यासाठीं वेंचितां धन । तें न जाय अनाठायीं ॥२६॥\n\nपेरलेल्या बीजापरी । त्याची स्थिती होते खरी ।\nम्हणून सांगतों तुला पोरी । अडथळा त्या करूं नको ॥२७॥\n\nऐशा पाहून स्वप्नास । सांगती झाली पतीस ।\nतेणें गणपतरावास । हर्ष झाला विबुध हो ॥२८॥\n\nआले का हें प्रत्यंतर । महाराज येथेंच साचार ।\nसोडून द्यावा कुविचार । आजपासून कांहीं तरी ॥२९॥\n\nमुलें बाळें कोणाचीं । धनदौलत कोणाची ।\nतूं न वाही चिंता त्यांची । तें अवघें समर्थाचें ॥३०॥\n\nअसो गणपतरावानें । पूजन केलें आनंदानें ।\nत्या दसर्\u200Dयाच्या मुहूर्तानें । खर्चही केला अत्युतम ॥३१॥\n\nया गणपतरावाची । निष्ठा समर्थपदीं साची ।\nजडली शुध्द स्वरूपाची । होती पहिल्यापासून ॥३२॥\n\nलक्ष्मण हरी जाजळाला । ऐसाच अनुभव एक वेळां ।\nबोरीबंदरावरी आला । तो ऐका सांगतों ॥३३॥\n\nकांहीं कामानिमित्त । लक्ष्मण गेला मुंबईत ।\nहा समर्थाचा होता भक्त । पहिल्यापासून विबुध हो ॥३४॥\n\nघरच्या कांहीं कटकटीनें । वैताग त्याच्या घेतला मनें ।\nकांहीं व्यापारासंबंधानें । आला होता मुंबईस ॥३५॥\n\nअसो बोरीबंदरावरी । लक्ष्मण आला जाया घरीं ।\nतों आगगाडीच्या धक्क्यावरी । एक भेटला परमहंस ॥३६॥\n\nआजानुबाहु उंच बांधा । दृष्टि नासाग्रासी सदा।\nओंकाराचा सर्वदा । जप चालला त्याच्या मुखीं ॥३७॥\n\nतो बोलला लक्ष्मणास । तूं गजाननाचा आहेस शिष्य ।\nऐसें असून हताश । कां होतोस कळेना ? ॥३८॥\n\nतूं आपुल्या जेव्हां घरीं । पुण्यतिथि केलीस खरी ।\nचारशें पानांची तयारी । करून उमरावतीला ॥३९॥\n\nगोपाळराव पेठकर । आणी बापटमास्तर ।\nयांचा कैंसा प्रकार । घडला तो आण मना ॥४०॥\n\nपुत्रशोक बापटासी । झाला असून प्रसादासी ।\nतो तुझ्या गेहासी । आला होता न सांग तें ॥४१॥\n\nपेठकराचे ब्राह्मण भले । सांग कशानें राहिले ? ।\nअरे गजाननस्वामी गेले । त्या उभयतांच्या स्वप्नांत ॥४२॥\n\nउपदेश करून दोघांस । आणिले होते प्रसादास ।\nहें कैसेम विसरलास ? । सांग मला ये वेळीं ॥४३॥\n\nखुणेच्या गोष्टी ऐकून । साशंक झाला लक्ष्मण ।\nम्हणे हा असावा कोण । हें कांहीं कळत नसे ॥४४॥\n\nलक्ष्मणें त्या संन्याशाला । आदरें नमस्कार केला ।\nतो पाहतां गुप्त झाला । बोरीबंदर स्टेशनासी ॥४५॥\n\nमग लक्ष्मण येऊन घरीं । वागूं लागला पहिल्यापरी ।\nप्रतिवर्षी आपुल्या घरीं । पुण्यतिथीचा प्रारंभ केला ॥४६॥\n\nअवधूत जयराम खेडकरासी । राहीत साहीत गांवासी ।\nभेटते झाले पुण्यराशी । संन्याशाच्या वेषानें ॥४७॥\n\nएक माधवमार्तंड जोशी । कळंब कसूर ग्रामासी ।\nआला मोजणी करायासी । जमिनीची श्रोते हो ॥४८॥\n\nहा सरकारी नौकर । होता रेव्हेन्यु आँफिसर ।\nत्याचा गजानन साधूवर । पूर्ण होता भरवंसा ॥४९॥\n\nदिवसभर मोजणी केली । पुढें त्यास इच्छा झाली ।\nअस्तमानाचे समयां भली । शेगांवास जाण्याची ॥५०॥\n\nआज गुरुवारचा आहे दिन । घेऊं समर्थाचें दर्शन ।\nऐसा विचार करून । आज्ञा केली शिपायाला ॥५१॥\n\nजोड आपुली वेगें दमणी । जाऊं शेगांवालागूनी ।\nरात्र तेथें काढूनी । येऊं सकाळीं परत पुन्हां ॥५२॥\n\nतई तो शिपाई कुतुबुद्दीन । बोलला कर जोडून ।\nआभाळ आलें भरून । याचा विचार करावा ॥५३॥\n\nमन नदीला पाणी भलें । आहे थोडकें आतां आलें ।\nपाही पाणी गढूळ झालें । म्हणून केली विनंती ॥५४॥\n\nजोशी म्हणाले त्यावर । अरे आतां होऊण नदीपार ।\nजा दमणी करी तयार । उगीच सबबी सांगूं नको ॥५५॥\n\nशिपायानें जोडिली दमणी । आला लगेंच घेऊनी ।\nजोशी आंत बैसोनी । जाऊं लागेल शेगांवा ॥५६॥\n\nदमणी घातली नदींत । तों पाणी आलें अकस्मात ।\nजाण्या बैल तटाप्रत । अवसर नाहीं राहिला ॥५७॥\n\nझंझावात बळावला । कडकडाट करी चपला ।\nमन नदीला पूर आला । क्षणामाजीं भयंकर ॥५८॥\n\nमेघ वर्षे मुसळधार । झंझावात सुटला खरा ।\nशेतकर्\u200Dयांचिया छपरा । तो उडवूं लागला हो ॥५९॥\n\nशिपाई म्हणे कुतुबुद्दीन । साहेब येथेंच आलें मरण ।\nतुम्हीं आम्हांलागून । उपाय यासी आतां नसे ॥६०॥\n\nतई माधव मार्तंड जोशी । घाबरे झाले निजमानसीं ।\nबाहूं लागले समर्थासी । करुणायुक्त वचानें ॥६१॥\n\nहे समर्थ गजानना । रक्षणा आमुच्या करी प्राणां ।\nअशा संकटीं तुझ्याविणा । त्राता न कोणी आम्हांतें ॥६२॥\n\nकथा ऐकिली पुराणांत । जहाज बुडतां समुद्रांत ।\nत्यास संतानें देऊन हात । रक्षण केलें सर्वस्वीं ॥६३॥\n\nतूंही संत असामान्य । ब्रह्मवेत्ता करूणाघन ।\nकरी आमुचें रक्षण । येऊन या पुरामध्यें ॥६४॥\n\nदमणींत आलें जीवन । बैल गेले घाबरोन ।\nमग जोशी पु्ढें होऊन । बोलते झाले शिपायास ॥६५॥\n\nतूं आतां मागें सर । अवलीयाचें भजन कर ।\nतेच नेतील आपणां पार । त्यांची चिंता करूं नको ॥६६॥\n\nजोशी म्हणाले समर्था । अगाध आहे तुझी सत्ता ।\nवाटेल तें करी आतां । तारी अथवा मारी आम्हां ॥६७॥\n\nकासरा दिला सोडून । दोघांनींही मिटले नयन ।\nतों काय घडलें वर्तमान । तें आतां परियेसा ॥६८॥\n\nऐशा महापुरांतूनी । पैल तटा पावली दमणी ।\nउभी राहिली येऊनी । सडकेवरी शेगांवच्या ॥६९॥\n\nऐसा प्रकार पाहतां । आनंदले उभयतां ।\nपाहा केवढी अगाध सत्ता । आहे अवलीया बाबाची ॥७०॥\n\nपुरामाजीं रक्षण केलें । निज भक्तां ना बुडूं दिलें ।\nजोशी शेगांवाप्रती आले । एक घटका रात्रीस ॥७१॥\n\nवंदन केलें समाधीला । पालखीचा पाहिला सोहळा ।\nदुसरे दिवशीं बहुत केला । दानधर्म जोशांनीं ॥७२॥\n\nबाळाभाऊचियापासीं । ब्राह्मणभोजन घालण्यासी ।\nकांही रुपये अतिहर्षीं । जोशी देते जाहले ॥७३॥\n\nसाकल्य कथिलें वर्तमान । बाळाभाऊलागुन ।\nहे नवसाचे ब्राह्मण । तुम्ही घाला माझ्यास्तव ॥७४॥\n\nकां कीं मला रजा नाहीं । काम जरूरीचें पाही ।\nऐसें सांगून लवलाही । जोशी गेले निघून ॥७५॥\n\nएक यादव गणेश सुभेदार । होता हिंगणीचा राहाणार ।\nहा करीतसे व्यापार । वर्\u200Dहाडांत कापसाचा ॥७६॥\n\nयांस एक सालीं भला । दहा हजार तोटा आला ।\nत्या चिंतेनें क्षीण झाला । कांहीं न सुचे मानसीं ॥७७॥\n\nपरी व्यापार सोडवेना । चिंता मनींची जाईना ।\nफायदा कांहीं होईना । त्याच्या मनाप्रमाणें ॥७८॥\n\nफायद्यासाठीं खटपट करी । नाना प्रकारें साजिरी ।\nस्वस्थ ना बसती व्यापारी । राहाती सदा प्रयत्नांत ॥७९॥\n\nहा एकदां वर्ध्यांत । आला कांहीं कामानिमित्त ।\nउतरण्या गेला घरांत । विनायक असिरकराच्या ॥८०॥\n\nतों इतक्यांत तेथें आला । एक भिकारी बुध हो भला ।\nभिक्षा कांहीं मागण्याला । असिरकराच्या घरांत ॥८१॥\n\nपोषाख अवघा मराठी । करामाजीं भव्य काठी ।\nडोईस होती टोपी मोठी । बनातीची मळकट ॥८२॥\n\nकंपवायूनें शरीर । कांपत होतें वरच्यावर ।\nत्यास पहातां असिरकर । चित्तीं परम कोपले ॥८३॥\n\nजा बेट्या मागल्या द्वारीं । तेथें मिळेल भिक्षा खरी ।\nनको चढूस पायरी । ओसरीची ये वेळां ॥८४॥\n\nपरी हे बोल त्याचे । भिक्षेकरी न मानी साचे ।\nयेऊन वरती ओसरीचे । यादवासन्निध बैसला ॥८५॥\n\nघाल भिक्षा कांहीं तरी । असें म्हणून पुढें करी ।\nभिक्षापात्र भिकारी । यादव सुभेदाराच्या ॥८६॥\n\nयादव म्हणे मनांत । भिकारी हा लोचट बहुत ।\nनको म्हणत असतां येथ । हा बैसला येवोनी ॥८७॥\n\nत्यातें पहात न्याहाळून । तईं तो भासला गजानन ।\nसुभेदाराकारण । शेगांवचा राजयोगी ॥८८॥\n\nदृष्टीस तेज अत्यंत । स्वरही त्यांच्या परी सत्य ।\nफरक इतुकाच होता त्यांत । कंप होता तनूला ॥८९॥\n\nतेज मुद्रा बोलणें । होतें समर्थाप्रमाणें ।\nतें पाहून ऐसें म्हणे । सुभेदार निज चित्तीं ॥९०॥\n\nहा जरी मानूं गजानन । तरी ते गेले समाधिस्थ होऊन ।\nआतां महाराज कोठून । पडतील आमुच्या दृष्टीशीं ? ॥९१॥\n\nकांहीं असो पैसे दोन । देऊं भिकार्\u200Dयाकारण ।\nश्रीगजानन समजून । उहापोह ज्याचा नको ॥९२॥\n\nपैसे घेतले भिकार्\u200Dयानें । आणिक कांहीं देई म्हणे ।\nश्रीगजाननकारणें । शेरणी वाट गुळाची ॥९३॥\n\nते वायदे करिसी वरचेवर । ते मी न आतां मानणार ।\nतोटा दहा हजार । तुज व्यापारीं आला ना ? ॥९४॥\n\nत्याचा विचार अंतरीं । करून देई कांहीं तरी ।\nरुपये मजला लवकरी । काढ पाकीट खिशांतून ? ॥९५॥\n\nऐसें भिकारी बोलतां । सुभेदार झाला देता ।\nकांहीं रुपये तत्त्वतां । पाकिटाचे काढून ॥९६॥\n\nभिकारी म्हणे ते अवसरीं । संतुष्ट मी इतुक्यावरी ।\nहोत नाहीं दे लवकरी । आणखी रुपये कांहीं मला ॥९७॥\n\nपुन्हां रुपये काढिले । भिकार्\u200Dयासी अर्पिले ।\nतों इतुक्यांत घरांत गेले । विनायकराव असिरकर ॥९८॥\n\nयादवराव एकटा बसला । होता असिरकराच्या ओसरीला ।\nतें पाहून बोलला । सुभेदारासी येणें रीतीं ॥९९॥\n\nसंशय गजाननाविषयीं । कां घेतोस चित्तीं पाही ? ।\nकपडे काढून उभा राही । माझ्यापुढें ये वेळां ॥१००॥\n\nतुझ्या अवघ्या अंगावर । दृष्टि पडूं देई एकवार ।\nमाझी तेणें होईल दुर । व्याधि तुझी यादवा ॥१॥\n\nतूं मजला मुलापरी । कां रे लाजसी अंतरीं ? ।\nऐसें म्हणून पाठीवरी । हात फिरविला तयांनीं ॥२॥\n\nफिरविला नखशिखान्त । अंगावरून त्यानें हात ।\nतों आले इतक्यांत । असिरकर ओसरीला ॥३॥\n\nरुपये घेऊन भिक्षेकरी । गेला द्वाराच्या बाहेरी ।\nयादवानें बहुतापरी । तपास केला गांवांत ॥४॥\n\nपरी न थांग लागला । शेवटीं त्यानें निश्चय केला ।\nऐसा आपुल्या चित्ताला । कीं हा असावा गजानन ॥५॥\n\nसुभेदार म्हणे मानसीं । हे समर्थ असल्या आज दिवशीं ।\nफायदा होईल व्यापारासी । कांहीं तरी निःसंशय ॥६॥\n\nतों सुभेदाराच्या । गाड्या आल्या कापसाच्या ।\nविकावयासाठीं साच्या । वर्ध्याचिया बाजारीं ॥७॥\n\nविक्री होतां किंमत । येती झाली तया बहुत ।\nतेणें यादव चित्तांत । समाधान पावला ॥८॥\n\nआणि निश्चय ऐसा केला । जो भिकारी भेटला ।\nतो होता समर्थ भला । श्रीगजानन योगीराज ॥९॥\n\nसमर्थ आपुल्या भक्तांसी । रक्षण करती अहर्निशीं ।\nनिष्ठा मात्र त्यांचेविषयीं । दृढतर पाहिजे मनांत ॥११०॥\n\nभाऊ राजाराम कवर । खामगांवीं होता डाँक्टर ।\nत्याची तेल्हार्\u200Dयाच्यावर । बदली असे जाहली ॥११॥\n\nम्हणून तेथें जाण्याला । खामगांवाहून निघाला ।\nसहकुटुंब मठांत आला । घ्याया श्रींचें दर्शन ॥१२॥\n\nगाडी केली तेल्हार्\u200Dयाची । तयारी केली निघण्याची ।\nवेळ अस्तमानाची । असती झाली ते वेळां ॥१३॥\n\nबाळाभाऊ मठाधिपती । तो त्या बोलला येणें रीतीं ।\nअहो ऐका माझी विनंती । प्रसाद घेऊन जावें तुम्हीं ? ॥१४॥\n\nतुम्ही आजपर्यंत । गेलां न येथून उपोषित ।\nआज ऐसें विपरीत । कां हो मनीं आणिलें ? ॥१५॥\n\nह्यांतून आहे व्यतिपात । हें आणावें मनांत ।\nकवर सांगें त्याप्रत । मला निकड आहे बहु ॥१६॥\n\nआज रात्रीं प्रसाद घेतों । मागल्या रात्रीं निघून जातों ।\nनसतां आग्रह मला तो । तुम्ही न करा ये काळीं ॥१७॥\n\nबोलल्याप्रमाणें निघाला । तेल्हार्\u200Dयासी डाँक्टर भला ।\nघेऊन मुलांमाणसांला । दमणीमाजीं बसून ॥१८॥\n\nरात्र होती अंधारी । महा भयंकर साजरी ।\nवाटे निशा शोक करी । निज पतीच्या वियोगें ॥१९॥\n\nतों चमत्कार ऐसा झाला । तेल्हार्\u200Dयाचा रस्ता चुकला ।\nकोणी न भेटे पंथाला । विचारावें कोणा जरी ॥१२०॥\n\nगाडी अरुंद रस्त्यावर । दोही बांजूस कांटे फार ।\nडी उभी कांठावर । एका भव्य तलावाच्या ॥२१॥\n\nम्हणता झाला गाडीवाला । साहेब रस्ता आहे चुकला ।\nहें ऐकून कवराला । आश्चर्य वाटलें मानसीं ॥२२॥\n\nखालीं उतरून जों पहात । तों अवघें दिसलें विपरीत ।\nअपशब्द बोलला बहुत । तो त्या गाडीवाल्याला ॥२३॥\n\nतूं तेल्हार्\u200Dयाचा म्हणून । तुझी गाडी केली जाण ।\nआडमार्गें आणून । आम्हां कैसें सोडिलें ? ॥२४॥\n\nकाय होतास दारू प्याला । म्हणून हा रस्ता चुकला ।\nवाट तुझ्या डोळ्यांला । दिसली कशी ना सांग मज ? ॥२५॥\n\nतेल्हार्\u200Dयाचा रस्ता थोर । आम्ही हमेशा वाहातों साचार ।\nमग आडमार्गावर । गाडी कैशी आली तुझी ? ॥२६॥\n\nऐसें कवर बोलतां । गाडीवाला जोडी हातां ।\nकां हो मजला शिव्या देतां ? । म्यां न अपराध केला कीं ॥२७॥\n\nमी हमेश भाडें करतों । तेल्हार्\u200Dयाहून येथें येतों ।\nवाटेल तेव्हां गाडी हांकतों । रस्ता अवघा माहीत मज ॥२८॥\n\nबैलही ना कोठें वळले । तें नीट येथेंच आले ।\nतलाव पाहातां स्तब्ध झाले । हा न रस्ता तेल्हार्\u200Dयाचा ॥२९॥\n\nमग कवर समजला मनांत । हें समर्थाचें आहे कृत्य ।\nप्रसाद घेतल्याविरहित । कां कीं मी निघालों ॥१३०॥\n\nबाळाभाऊच्या विनंतीला । मीं नाहीं मान दिला ।\nम्हणून माझा रस्ता चुकला । आतां वाट गवसे कशी ? ॥३१॥\n\nहे भयंकर कानन । येथें मशी त्राता कोण ।\nगजानना ! तुजवांचून । रक्षण माझें कराया ॥३२॥\n\nतों तळ्याच्या दुसर्\u200Dया बाजूला । घागरमाळांचा आवाज झाला ।\nडाँक्टराच्या कानीं पडला । तेणें आला थोडा धीर ॥३३॥\n\nगाडीवाल्यासी म्हणे कवर । रस्ता नाहीं फार दूर ।\nया चाहुलीचा सुमार । धरून गाडी हाण आतां ॥३४॥\n\nतें त्यानें ऐकिलें । कांट्यांकुपाट्यांमधून नेलें ।\nनीट रस्त्याला लाविलें । या आपल्या गाडीस ॥३५॥\n\nहमरस्ता लागतां भली । डाँक्टरानें चौकशी केली ।\nतों ऐशापरी समजली । गोष्ट तया कवरातें ॥३६॥\n\nहें शेगांवचें शिवार । आहे अझून साचार ।\nमग म्हणाला डाँक्टर । चाल शेगांवीं परत आतां ॥३७॥\n\nसूर्योदयाचे समायाला । शेगांवासी कवर आला ।\nवृत्तांत बाळाभाऊला । केला सर्व निवेदन ॥३८॥\n\nमग बाळाभाऊ म्हणाले । हेंच आज बरें झालें ।\nव्यतिपातीं न जाऊं दिलें । समर्थांनीं तुम्हांस ॥३९॥\n\nआज प्रसाद ग्रहण करा । उद्यां जा हो तेल्हारा ।\nकरूं नये कधींच खरा । प्रसादाचा इनकार ॥१४०॥\n\nसमर्थाचे तुम्ही भक्त । म्हणून तुम्हां आणिले परत ।\nमानवाचे अवघे बेत । सिध्दीस जाणें अशक्य ॥४१॥\n\nसंतांच्या जे असेल मनीं । तेंच येईल घडोनी ।\nभरंवसा त्यांचे चरणीं । ठेवून स्वस्थ असावें ॥४२॥\n\nदुसरे दिवशीं प्रसादासी । घेऊन गेला तेल्हार्\u200Dयासी ।\nआतां पुढील गोष्टीसी । अवधान द्यावें श्रवणातें ॥४३॥\n\nएक रतनसा नामें नर । होता जातीनें भावसार ।\nतयाचा मुलगा दिनकर । होता एक वर्षाचा ॥४४॥\n\nत्यासी सोबणीचा रोग झाला । कोणी म्हणती सटावला ।\nबालक अवघा सुकून गेला । रक्त न राहिलें अंगांत ॥४५॥\n\nदिसूं लागलीं अवघीं हाडें । वरतीं नुसतें कातडें ।\nवैद्य आणले बडेबडे । परी न झाला उपयोग ॥४६॥\n\nमुलगें रडतां राहीना । दूधपाणी घेईना ।\nज्वर मुळींच सोडीना । पाहा तयाच्या तनूतें ॥४७॥\n\nवैद्य म्हणती रतनसासी । आतां औषध न देई यासी ।\nहा तुझ्या हातासी । लागणें आहे अशक्य ॥४८॥\n\nशक्याशक्य विचार । सुज्ञें करावा निरंतर ।\nउगीच पूल सागरावर । बांधावया जाऊं नये ! ॥४९॥\n\nऐसें ऐकून रतनसा । रडूं लागला ढसढसां ।\nशेवटीं विचार त्यानें ऐसा । केला आपुल्या मानसीं ॥१५०॥\n\nयेवींतेवी मरतें पोर । माझें आतां साचार ।\nपाहूं करून एकवार । उपाय हा शेवटचा ॥५१॥\n\nदिनकराचा अंतकाळ । आला होता अति जवळ ।\nघरचीं माणसें सकळ । लागलीं श्रोते रडावया ॥५२॥\n\nहातपाय गार झाले । नेत्रतेज मंदावलें ।\nमनगटाचें सोडिलें । ठिकाण पाहा नाड्यांनीं ॥५३॥\n\nऐशा स्थितिमाझारीं । रतनसानें पुत्र करीं ।\nघेऊन ठेविला असें द्वारीं । नेऊनिया समर्थांच्या ॥५४॥\n\nआणि केला त्यांसी नवस । पुत्र माझा उठल्यास ।\nशेरणी वांटीन तुम्हांस । मी पांच रुपयांची ॥५५॥\n\nतुम्ही पावलां अवघ्यांला । त्याचा अनुभव द्यावा मला ।\nमीही आहे आपुला । माझी उपेक्षा करूं नका ॥५६॥\n\nमाझें मूल द्वारांत । तुझ्या जरी झालें मृत ।\nतरी अवघ्या वर्\u200Dहाडांत । तुझी होईल नाचक्की ॥५७॥\n\nअमृतापरी तुझे चरण । आले सांगत आम्हां जन ।\nहे स्वामी गजानन । कृपा करा या बाला ॥५८॥\n\nपुत्र न माझा उठला जरी । मी डोकें फोडीन पायांवरी ।\nतुझ्या आज निर्धारीं । ऐसा निश्चय मनींचा ॥५९॥\n\nअमृततुल्य तुझी दृष्टी । त्याची करावी आज वृष्टी ।\nनको करूंस मला कष्टी । महापुरुषा गजानना ! ॥१६०॥\n\nत्यास कांहीं वेळ झाला । तों प्रकार ऐसा घडून आला ।\nमूल हातापायांला । हालवावया लागलें ॥६१॥\n\nनाडी आली ठिकाणीं । रुदन करूं लागलें जाणी ।\nतों प्रकार पाहूनी । लोक सारे आनंदले ॥६२॥\n\nसमर्थकृपा झाल्यावर । राहील कोठून त्या दर ? ।\nसूर्याचिया समोर । तमाचा तो पाड नसे ॥६३॥\n\nदिनकर थोडे दिवसांत । होता झाला पूर्वतत ।\nनवस असला श्रध्दायुक्त । तो फळे हा न्याय असे ॥६४॥\n\nदादा कोल्हटकराचा । पुत्र राजा नांवाचा ।\nआहे प्रसाद समर्थांचा । संतकृपा अमोल खरी ॥६५॥\n\nकन्या रामचंद्र पाटलाची । चंद्रभागा नांवाची ।\nज्वान अठरा वर्षांची । लाडेगांव सासर जिचें ॥६६॥\n\nही असतां गरोदर । प्रसंग आला दुर्धर ।\nप्रसुतीची वेळ फार । कठीण स्त्रीजातीला ॥६७॥\n\nलाडेगांवाहून माहेरीं । चंद्रभागा आली खरी ।\nप्रसूतीस्तव निर्धारी । जनरीतीप्रमाणें ॥६८॥\n\nमोठ्या कष्टानें प्रसूती । झाली तिची निश्चिती ।\nतोंच चंद्रभागेवरती । ज्वरें अंमल बसविला ॥६९॥\n\nतो होतां नवज्वर । थकून गेले डाँक्टर ।\nऔषध उपचार केले फार । आपुल्या मुलीस पाटलांनीं ॥१७०॥\n\nथोडाबहुत गुण आला । व्याधि तितक्यापुरता दबला ।\nपरी नव्हता मुळींच झाला । नामशेष देहांतूनी ॥७१॥\n\nचंद्रभागा आजारी । पडूं लागली वरच्यावरी ।\nएकदां अकोल्या नेलें खरी । औषध तिला द्यावया ॥७२॥\n\nवैद्य विघानें नाना करिती । कोणी नळसंग्रहणी बोलती ।\nकोणी वैद्य ऐसें म्हणती । क्षय झाला मुलीस या ॥७३॥\n\nमेळ एकाचा एकाला । नाहीं मुळीं लागला ।\nमग पाटलानें विचार केला । आतां वैद्य गजानन ॥७४॥\n\nतारो अथवा मारो इसी । अंगारा लावा प्रति दिवसीं ।\nतीर्थ द्यावें प्यायासी । समर्थांच्या पायांचें ॥७५॥\n\nपिता मोठा निष्ठावंत । समर्थावरी अवघा हेत ।\nहळूहळू त्या पोरीप्रत । गुण येता जाहला ॥७६॥\n\nतिला उठवत नव्हतें शय्येसी । तीच आली दर्शनासी ।\nपायीं चालत मठासी । हें महत्त्व अंगार्\u200Dयाचें ॥७७॥\n\nनिष्ठावंत ज्याचा भाव । तयाशीं पावे देव ।\nउपास्यपदीं भाव । उपासकें ठेवावा ॥७८॥\n\nरामचंद्राची अंगना । जानकाबाई सुलक्षणा ।\nपरी दैवयोग सुटेना । तो भोगल्यांवाचुनी ॥७९॥\n\nवाताचा झाला विकार । जानकाबाईस साचार ।\nपोट दुखे वरच्यावर । कांहीं उपाय चालेना ॥१८०॥\n\nऔषध देतां दबे वात । पुनः उठे पूर्ववत ।\nऐसा क्रम दिवस बहुत । चालला होता श्रोते हो ॥८१॥\n\nत्या वाताची अखेरी । होती झाली मस्तकावरी ।\nमेंदु बिघडला निर्धारीं । गेली जाणीव मावळून ॥८२॥\n\nवेड्यापरी करावें । वाटेल तें बोलावें ।\nकधीं उपाशीं निजावें । कधीं बसावेम जेवत ॥८३॥\n\nकोणी म्हणती लागलें भुत । कोणी म्हणती रोग सत्य ।\nकांहीं वदू लागले तेथ । हा करणीचा प्रकार असे ॥८४॥\n\nकां कीं जितके असती जमेदार । त्यांचें असतें बाकडें फार ।\nदुबळा आपुला दावी जोर । चेटुककरणी करूनियां ॥८५॥\n\nऔषधउपाय बहुत केलें । जाणतेही आणविले ।\nगंडे बहुत बांधिले । करीं जानकाबाईच्या ॥८६॥\n\nपाटील घरचा श्रीमंत । तो सापडला अडचणींत ।\nम्हणून येता झाला ऊत । अवघ्यां त्या दांभिकांना ॥८७॥\n\nकोणी अंगांत आणावें । वेडाचें निदान करावें ।\nकांहीं तरी सांगावें । धनास्तव पाटलाला ॥८८॥\n\nतो बिचारा सारें करी । कांता बरी न होय परी ।\nविचार त्यानें अखेरी । ऐशा रीती ठरविला ॥८९॥\n\nवैद्य आतां गजानन । जाणतां आतां गजानन ।\nदेव ऋषि आतां गजानन । तो जें वाटेल तें करो ॥१९०॥\n\nमाझी बायको सून त्याची । ही भावना माझी साची ।\nआतां अन्य उपायांची । गरज नाहीं आम्हांला ॥९१॥\n\nतूं उद्यांपासून । प्रातःकाळीं करी स्नान ।\nमठामाजीं जाऊन । घाली प्रदक्षिणा समाधीसी ॥९२॥\n\nतें तिनें पतीचें वचन । सर्वथैव केलें मान्य ।\nसमर्थ समाधीलागून । घालू लागली प्रदक्षिणा ॥९३॥\n\nगेल्या न त्या मात्र वायां । दया आली सद्गुरुराया ।\nवातविकार जाऊनियां । निर्दोष ती जाहली ॥९४॥\n\nखर्\u200Dया खर्\u200Dया संतांची । सेवा न जाई वायां साची ।\nपरी निष्ठा मानवाची । जडणें तेथें अशक्य ॥९५॥\n\nसमर्थांच्या नंतर । बाळाभाऊ गादीवर ।\nबसले त्यांचे चमत्कार । कांहीं थोडे जाहले ॥९६॥\n\nहे वैशाख वद्य षष्ठीसी । शेगांवीं गेले वैकुंठासी ।\nत्यांच्यामागून गादीसी । बसले येऊन नारायण ॥९७॥\n\nबाळाभाऊ जेव्हां गेले । तेव्हां नारायणा स्वप्न पडलें ।\nनांदूरें ग्रामीं भलें । तें थोडें सांगतों ॥९८॥\n\nहे माळी नारायणा । तूं शेगांवास करी गमना ।\nरक्षण्या भाविक जनांना । ऐसें मला वाटतें ॥९९॥\n\nऐसें स्वप्नीं सांगून । निघून गेले गजानन ।\nम्हणून आले नारायण । शेगांवामाझारीं ॥२००॥\n\nकांहीं दिवस यांनींही । अधिकार चालविला ते ठायीं ।\nयांची समाधि झाली पाही । चैत्र शुध्द षष्ठीला ॥१॥\n\nपूर्वसुकृतावांचून । संतसेवा न घडे जाण ।\nसंतसेवेचें महत् पुण्य । त्या पुण्या पार नसे ॥२॥\n\nश्रीगजाननलीलेचा । पार कधीं न लागायाचा ।\nअंबरींच्या चांदण्यांचा । हिशोब कोणा न लागे कधीं ॥३॥\n\nमी अज्ञान पामर । मति नाहीं तिळभर ।\nमग हा लीलासागर । मुखीं केवीं वर्णू हो ! ॥४॥\n\nत्यानें जें जें वदविलें । तें तें मीं कथित केलें ।\nलेखणीनें अक्षर लिहिलें । परी तें न तिचें सामर्थ्य ॥५॥\n\nती लेखणी ज्याच्या करीं । तोंच अक्षरें काढी सारीं ।\nनिमित्ताकारण होतें खरी । लेखणी ती लिहावया ॥६॥\n\nतैसेंच येथें झालें । मी लेखणीचें काम केलें ।\nलिहिते लिहविते स्वामी भले । श्रीगजानन महाराज ॥७॥\n\nत्यांच्या कृपेंकरून । मीं हें केलें लेखन ।\nयेथें माझें मोठेपण । कांहींच नाहीं विबुध हो ! ॥८॥\n\nस्वस्ति श्रीदासगणूविरचित । हा गजाननविजय नामें ग्रंथ ।\nआतां आला कळसाप्रत । कळसाध्याय पुढें असे ॥२०९॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य विंशोऽध्यायः समाप्तः ॥"
}