{
  "title_mr": "अध्याय १३",
  "title_en": "Adhyay 13",
  "adhyay_mr": "॥ श्रीगणेशाय नमः ॥\n\nहे संतवरदा श्रीधरा । हे दयेच्या सागरा ।\nहे गोपगोपीप्रियकरा । तमालनीळा पाव हरी ॥१॥\n\nतुझें ईशत्व पाहण्याकरितां । जेव्हां झाला विधाता ।\nगाई-वासरें चोरितां । यमुनातटीं गोकुळांत ॥२॥\n\nतेव्हां तूं निजलीलेंकरुन । गाई वासरें होऊन ।\nब्रह्मदेवाकारण । आपलें ईशत्व दाविलें ॥३॥\n\nदुष्ट ऐशा कालियाला । यमुनेमाजीं तुडवून भला ।\nरमणकद्वीपा धाडिला । गोप निर्भय करण्यास ॥४॥\n\nतेवीं माझ्या दुर्दैवा । तुडवूनी या वासुदेवा ।\nदासगणू हा करावा । निर्भय सर्व बाजूंनीं ॥५॥\n\nमी अजाणभक्त तुझा हरी । परी देवा कृपा करी ।\nमी आहे अनाधिकारी । योग्य न तुझ्या कृपेस ॥६॥\n\nऐसें जरी आहे सत्य । परी नको पाहूंस अंत ।\nमाझी चिंता वार त्वरित । आपुल्या कृपाकटाक्षें ॥७॥\n\nआतां श्रोते सावधान । बंकट, हरी, लक्ष्मण ।\nविठू जगदेवादि मिळून । गेले वर्गणी जमवावया ॥८॥\n\nभाविकांनीं वर्गणी दिली । कुत्सितांनीं कुटाळी केली ।\nवर्गणीची कांहो पडली । जरुर तुमच्या साधूस्तव ॥९॥\n\nगजानन म्हणतां महासंत । जें न घडे तें घडवीत ।\nमग त्यांच्या मठाप्रत । वर्गणी ही कशाला ? ॥१०॥\n\nकुबेर त्यांचा भंडारी । मग कशास फिरतां दारोदारीं ? ।\nचिठ्ठी कुबेराच्यावरी । करा म्हणजे काम झालें ॥११॥\n\nऐसें ऐकतां भाषण । जगदेव बोलला हांसोन ।\nया भिक्षेचें कारण । आहे तुमच्या बर्\u200Dयासाठीं ॥१२॥\n\nश्रीगजाननासाठीं । नको बांधणें मठ-मठीं ।\nह्या अवघ्या आटाआटी । तुमचें कल्याण व्हावयास ॥१३॥\n\nस्वामी गजाननाचा । त्रैलोक्य हाचि मठ साचा ।\nअवघीं वनें हा बगीचा । पलंग ज्यांचा मेदिनी ॥१४॥\n\nअष्टसिद्धि दासीपरी । राबताती ज्याच्या घरीं ।\nतो न तुमची पर्वा करी । त्याचें वैभव निराळें ॥१५॥\n\nसविता सूर्यनारायण । त्यासी दीप कोठून ।\nप्रकाश देऊं शकेल जाण । प्रतिकार करण्या तमाचा ॥१६॥\n\nतो मुळींच प्रकाशमयी । त्याला दीपाचें काज नाहीं ।\nहलकारा तो कोठून होई । सार्वभौमा भूषविता ? ॥१७॥\n\nइच्छा ऐहिक वैभवाची । असते मानवांप्रति साची ।\nती आहे व्हावयाची । पूर्ण या पुण्यकृत्यानें ॥१८॥\n\nरोग बरा करण्या भली । औषधाची योजना केली ।\nप्राणासाठीं नसे झाली । ती हें ध्यानीं धरा हो ॥१९॥\n\nरोग भय शरीरास । नाहीं मुळींच प्राणास ।\nजन्ममरण हेंही त्यास । नाहीं मुळीं राहिले ॥२०॥\n\nतैसी तुमची सुसंपन्नता । रक्षण व्हाया सर्वथा ।\nपुण्यरुप औषधी आतां । मिळणें भाग आहे कीं ॥२१॥\n\nसंपन्नता हें शरीर । रोग त्याचें अनाचार ।\nत्याचा नाश होणार । या पुण्यरुप औषधीनें ॥२२॥\n\nम्हणून पुण्यसंचय करा । कुतर्क ना चित्तीं धरा ।\nपुण्य मेदिनीमाजीं पेरा । करा आपुल्या संपत्तीचा ॥२३॥\n\nवीज पेरितां खडकावर । तें वायां जातें साचार ।\nत्यास कधीं ना येणार । मोड हें ध्यानीं धरावें ॥२४॥\n\nअनाचार दुर्वासना । हे खडक असती जाणा ।\nतेथें टाकिल्यावरी दाणा । तो किडे पांखरें भक्षिती ॥२५॥\n\nसंतसेवेसमान । कोणतें नाहीं पुण्य आन ।\nस्वामी सांप्रत गजानन । मुगुटमणी संतांचे ॥२६॥\n\nसंतकार्यास कांहीं देतां । अगणित होतें सर्वथा ।\nएक दाणा टाकितां । मेदिनीमाजीं कणीस होतें ॥२७॥\n\nत्या कणसास दाणे येती । एकाचेच बहुत होती ।\nतीच पुण्याची आहे स्थिति । हें बुध हो विसरुं नका ॥२८॥\n\nऐसें बोलतां साचार । कुटाळ झालो निरुत्तर ।\nखरें तत्त्व असल्यावर । कुंठित गती तर्काची ॥२९॥\n\nनेता असल्या वजनदार । वर्गणी ती जमे फार ।\nक्षुल्लकाच्यानें न होणार । कार्य कधीं वर्गणीचें ॥३०॥\n\nअसो मिळाल्या जागेवरी । कोट बांधिला सत्वरीं ।\nझटूं लागले गांवकरी । मग वाण कशाची ? ॥३१॥\n\nबांधकाम कोटाचें । चालतां शेगांवीं साचें ।\nदगड चुना रेतीचें । सामान गाडया वाहती ॥३२॥\n\nत्या वेळीं समर्थस्वारी । होती जुन्या मठावरी ।\nत्यांनीं विचार अंतरीं । ऐशा रीतीं केला हो ॥३३॥\n\nआपण येथें बसल्याविणें । काम न चाले झपाटयानें ।\nम्हणून कौतुक समर्थानें । केलें कसें तें परियेसा ॥३४॥\n\nएका रेतीच्या गाडीवरी । समर्थांची बसली स्वारी ।\nतो गाडीवान झाला दूरी । महार होता म्हणून ॥३५॥\n\nतयीं महाराज वदले तयास । कां रे खालीं उतरलास ? ।\nआम्हां परमहंसास । विटाळाची बाधा नसे ॥३६॥\n\nमहार बोले त्यावरी । महाराज तुमच्या शेजारीं ।\nमी न बसे गाडीवरी । तें आम्हां उचित नसे ॥३७॥\n\nमारुती रामरुप झाला । परी रामासन्निध नाहीं बसला ।\nतो उभाच पहा राहिला । कर जोडूनी रामापुढें ॥३८॥\n\nबरें बापा तुझी मर्जी । त्यास हरकत नाहीं माझी ।\nबैलांनों, नीट चला आजी । गाडीवाल्यामागून ॥३९॥\n\nबैल तैसे वागले । नाहीं कशास बुजाले ।\nगाडीवाल्यावांचून आले । नीट सांकेतिक स्थलास ॥४०॥\n\nसमर्थ खालीं उतरले । मध्यभागीं येऊन बसले ।\nतेथेंच हल्लीं काम झालें । त्यांच्या भव्य समाधीचें ॥४१॥\n\nही जागा शेगांवांत । आहे दोन नंबरांत ।\nत्रेचाळीस पंचेचाळीस । सातशें सर्व्हे नंबराच्या ॥४२॥\n\nमहाराज बसले ज्या ठिकाणीं । तीच यावी मेदिनी ।\nमध्यभागा म्हणूनी । हें करणें भाग पडलें ॥४३॥\n\nत्या दोन नंबरांतून । जागा थोडथोडी घेऊन ।\nसाधिला तो मध्य जाण । ऐसे चतुर कारभारी ॥४४॥\n\nएक एकराचा हुकूम झाला । परी बांधकामाच्या वेळेला ।\nसमाधिमध्य साधण्याला । जागा थोडी पडली कमी ॥४५॥\n\nत्यासाठीं म्हणून । अकरा गुंठे जास्त जाण ।\nजमीन ती घेऊन । बांधकाम चालविलें ॥४६॥\n\nपुढार्\u200Dयांच्या होतें मनीं । वचन दिलें अधिकार्\u200Dयांनीं ।\nआणिक एक एकर तुम्हांलागुनी । काम पाहून जागा देऊं ॥४७॥\n\nयास्तव केलें धाडस । अकरा गुंठे घेण्यास ।\nपरी तें गेलें विकोपास । एका दुष्टाच्या बातमीमुळें ॥४८॥\n\nयामुळें पुढारी । थोडे घाबरले अंतरीं ।\nत्यांत जो पाटील होता हरी । तो बोलला समर्था ॥४९॥\n\nअकरा गुंठे जागेचा । तपास करावया साचा ।\nएक जोशी नांवाचा । आला असे अधिकारी ॥५०॥\n\nहांसत हांसत पाटलाला । समर्थानें शब्द दिला ।\nजागेबद्दल जो कां झाला । दंड तुम्हां तो माफ होईल ॥५१॥\n\nत्या अधिकारी जोशाप्रती । समर्थानें दिली स्फूर्ती ।\nचाललेल्या प्रकरणावरती । शेरा त्यांनीं मारिला ॥५२॥\n\nकीं हा दंड झालेला । विनाकारण आहे भला ।\nदंड गजानन संस्थेला । परत द्यावा म्हणून ॥५३॥\n\nमी करुन आलों चौकशी । जाऊन त्या शेगांवासी ।\nया घडलेल्या प्रकारासी । दंड होणें उचित नाहीं ॥५४॥\n\nम्हणून तो माफ केला । ऐसा हुकूम जेव्हां आला ।\nतैं हरी पाटलाला । आनंद झाला विशेष ॥५५॥\n\nतो म्हणे समर्थांचें । वाक्य ना खोटें व्हावयाचें ।\nमजवरी किटाळ महाराचें । येऊन गेलें नुकतें एक ॥५६॥\n\nत्या वेळीं महाराजांनीं । भिऊं नकोस म्हणोनी ।\nतुझ्या एकाही केसालागुनी । धक्का न त्याचा बसेल ॥५७॥\n\nतेंच खरें अखेर । घडून आलें साचार ।\nतैसाच हाही प्रकार । आज दिनीं झालासे ॥५८॥\n\nसमर्थवाक्य खोटें झालें । ऐसें कोणी न कधीं ऐकिलें ।\nअसो शेगांवाचे लागले । लोक भजनीं स्वामींच्या ॥५९॥\n\nआतां नव्या जागेंत आल्यावर । जे कांहीं घडले प्रकार ।\nम्हणजे समर्थांचे चमत्कार । ते आतां वर्णितों ॥६०॥\n\nमेहेरकरच्या सान्निध्याला । सवडद नामें ग्राम भला ।\nत्या गांवींचा एक आला । गंगाभारती गोसावी ॥६१॥\n\nयास होता महारोग । कुजून गेलें अवघें अंग ।\nउरली न पडल्यावांचून भेग । जागा दोन्ही पायांला ॥६२॥\n\nकरपद बोटें झडून गेलीं । तनूप्रती चढली लाली ।\nकानाच्या सुजल्या पाळी । कंडू सुटला तनूतें ॥६३॥\n\nम्हणून गंगाभारती । त्या महारोगा त्रासला अती ।\nसमर्थांची ऐकोन कीर्ति । शेगांवासी पातला ॥६४॥\n\nश्रोते त्या गोसाव्याप्रत । लोक आडवूं लागले बहुत ।\nतुला रक्तपिति आहे सत्य । तूं न जावें दर्शना ॥६५॥\n\nमहाराज दिसतील ऐशा ठायीं । उभा राहून दर्शन घेई ।\nकधींही ना जवळ जाई । त्यांचे चरण धरावया ॥६६॥\n\nहा स्पर्शजन्य रोग फार । म्हणून वैद्य डाँक्\u200Dटर ।\nसांगती याचा विचार । तूं आपल्या मनीं करी ॥६७॥\n\nपरी एके दिनीं गंगाभारती । चुकवून अवघ्या लोकांप्रती ।\nयेता झाला सत्वर गतीं । प्रत्यक्ष दर्शन घ्यावया ॥६८॥\n\nडोई ठेवितां पायावर । समर्थांनीं चापट थोर ।\nमारिली त्याच्या डोक्यावर । अति जोरानें विबुध हो ॥६९॥\n\nम्हणून तो उभा ठेला । समर्थास न्याहाळूं लागला ।\nस्वामींनीं त्याचे थोबाडाला । दोन्ही करें ताडिलें ॥७०॥\n\nफडाफड मारिल्या मुखांत । आणिक वरती एक लाथ ।\nखाकरोनी बेडक्याप्रत । थुंकले त्याच्या तनूवरी ॥७१॥\n\nतोच त्यांनीं मानिला । समर्थांचा प्रसाद भला ।\nबेडका होता जो कां पडला । तयाचीया अंगावर ॥७२॥\n\nतो त्यानें घेऊन करीं । चोळून अवघ्या शरीरीं ।\nलाविता झाला मलमापरी । आपुल्या सर्व अंगास ॥७३॥\n\nतो प्रकार पाहतां । एक कुटाळ तेथें होता ।\nतो गोसाव्यासी बोलतां । झाला पहा येणें रीति ॥७४॥\n\nआधींच शरीर नासलें । तुझें आहे बापा भलें ।\nत्यावरी यांनीं टाकिलें । या अमंगळ बेडक्यातें ॥७५॥\n\nतो तूं प्रसाद मानिला । अवघ्या अंगातें चोळिला ।\nजा लावून साबणाला । धुऊन टाकी सत्वर ॥७६॥\n\nहे ऐसे वेडेपीर । विचरुं लागतां भूमीवर ।\nत्यांशीं अंधश्रद्धेचे नर । साधु ऐसें मानिती ! ॥७७॥\n\nत्याचा परिणाम ऐसा होतो । अविधि कृत्यांस ऊत येतो ।\nतो येतां सहज जातो । समाज तो रसातळां ॥७८॥\n\nयासी तुझेंच उदाहरण । तूं औषध घेण्याचें सोडून ।\nआलास कीं रे धांवून । या वेडयापिशापाशीं ॥७९॥\n\nगोसावी तें ऐकतां । हंसूं लागला सर्वथा ।\nम्हणे तुम्ही येथेंच चुकतां । याचा करा विचार ॥८०॥\n\nअमंगळ साधूपाशीं । कांहीं न राहतें निश्चयेंसी ।\nकस्तुरीच्या पोटाशीं । दुर्गंधी ना वसे कदा ॥८१॥\n\nतुम्हां दिसला बेडका । तो हा प्रत्यक्ष मलम देखा ।\nकस्तुरीच्या सारखा । सुवास येतो यालागीं ॥८२॥\n\nतुम्हां संशय असल्यास । पहा माझ्या अंगास ।\nहात लावूनिया खास । म्हणजे कळून येईल कीं ॥८३॥\n\nत्यांत थुंक्याचें नांव नाहीं । अवघी औषधी आहे पाही ।\nमी इतुका वेडा नाहीं । बेडक्यास मलम मानणारा ॥८४॥\n\nतुझा त्याशीं संबंध नव्हता । म्हणून बेडका दिसला तत्त्वतां ।\nसमर्थांची योग्यता । त्वां न मुळीं जाणिली ॥८५॥\n\nत्याचें पहाण्या प्रत्यंतर । चाल जाऊं एकवार ।\nस्नान केलेल्या जागेवर । वेळ आतां करुं नको ॥८६॥\n\nसमर्थ स्नान प्रतिदिवशीं । करतील ज्या जागेसी ।\nथल्या ओल्या मातीसी । मी लावितों निजांगा ॥८७॥\n\nऐसा संवाद तेथें झाला । दोघे गेले स्नानस्थला ।\nतो कुटाळासी आला । अनुभव गोसाव्यापरीच ॥८८॥\n\nमृत्तिका स्नानस्थलाची । दोघांनींही घेतली साची ।\nतों गोसाव्याच्या हातींची । बसली औषधी होऊन ! ॥८९॥\n\nकुटाळाच्या हातांत । ओलीच माती आली खचित ! ।\nदुर्गंधीही किंचित्\u200C । येत होती तियेला ॥९०॥\n\nतो प्रकार पाहतांक्षणीं । कुटाळ घोटाळला मनीं ।\nकुत्सित कल्पना सोडूनी । शरण गेला समर्था ॥९१॥\n\nअसो कोणी गोसाव्यातें । जवळ बसूं देत नव्हतें ।\nहा दूर बसून भजनातें । करी स्वामीपुढें नित्य ॥९२॥\n\nआवाज गंगाभारतीचा । पहाडी गोड मधुर साचा ।\nअभ्यास होता गायनाचा । त्या गंगाभारतीला ॥९३॥\n\nऐसे पंधरा दिवस गेले । रोगाचें स्वरुप पालटलें ।\nलालीनें तें सोडिलें । जयाचिया अंगाला ॥९४॥\n\nचाफे झाले पूर्ववत्\u200C । भेगा पदींच्या निमाल्या समस्त ।\nदुर्गंधीचा मोडला त्वरित । ठाव त्याचा श्रोते हो ॥९५॥\n\nगोसाव्याचें ऐकून भजन । होई संतुष्ट समर्थमन ।\nप्रत्येक जिवाकारण । गायन हें आवडतें ॥९६॥\n\nबायको गंगाभारतीची । अनुसूया नांवाची ।\nती शेगांवीं आली साची । न्याया निज पतीला ॥९७॥\n\nसंतोषभारती कुमार । होता तिच्याबरोबर ।\nयेऊन पतीस जोडिले कर । चला आतां गांवातें ॥९८॥\n\nतुमची व्याधी बरी झाली । ती मीं दृष्टीं पाहिली ।\nसमर्थ साक्षात्\u200C चंद्रमौळी । आहेत हेंच खरें असें ॥९९॥\n\nमुलगा तेंच बोलला । म्हणे बापा गांवीं चला ।\nपुसून गजानन महाराजाला । येथें राहणें पुरें झालें ॥१००॥\n\nगंगाभारती म्हणे त्यावर । मला नका जोडूं कर ।\nआजपासून साचार । मी तुमचा खचित नाहीं ॥१॥\n\nही अनाथाची माउली । स्वामी गजानन येथे बसली ।\nत्यानें माझी उतरली । धुंदी चापट मारुन ॥२॥\n\nराख लाविली अंगाप्रत । आणि चित्त तुझें संसारांत ।\nकेलीस विटंबना बहुत । या भगव्या वस्त्राची ॥३॥\n\nऐसें संकेतें बोलले । थापटया मारुन जागें केलें ।\nआतां डोळे उघडिले । संसाराचा संबंध नको ॥४॥\n\nहे संतोषभारती कुमारा । तूं तुझ्या आईस नेईं घरा ।\nयेथें नकोस राहूं जरा । सवडद जवळ करावें ॥५॥\n\nहिचें जीवमान जोंवरी । तोंवरी हिची सेवा करी ।\nही तुझी माय खरी । हिला अंतर देऊं नको ॥६॥\n\nमातोश्रीची करितां सेवा । तो प्रिय होतो वासुदेवा ।\nपुंडलिकाचा ठेवावा । इतिहास तो डोळ्यांपुढें ॥७॥\n\nमी येतां सवडदांत । पुन्हां रोग होईल पूर्ववत्\u200C ।\nम्हणून त्या आग्रहांत । तुम्हीं न पडावें दोघांनीं ॥८॥\n\nआजवरी तुमचा होतों । आतां देवाकडे जातों ।\nनरजन्माचा करुन घेतों । कांहीं तरी उपयोग ॥९॥\n\nहा वायां गेल्या खरा । नराचा जन्म साजिरा ।\nचुकेल चौर्\u200Dयांशींचा फेरा । ऐसें साच सांगितलें ॥११०॥\n\nसमर्थकृपेनें निश्चिती । झाली मलाही उपरती ।\nया परमार्थखिरींत माती । टाकूं नका रे मोहाची ॥११॥\n\nऐसें सांगून कुटुंबाला । मुलांसह सवडदाला ।\nदिले धाडून राहिला । आपण तसाच शेगांवीं ॥१२॥\n\nपदपदांतरें समर्थांचीं । आवडीनें म्हणावीं साची ।\nत्यास कला गायनाची। येत होती विबुध हो ॥१३॥\n\nप्रत्यहीं तो अस्तमाना । एकतारा घेऊन जाणा ।\nसमर्थांच्या सन्निधाना । बैसून भजन करीतसे ॥१४॥\n\nऐकून त्याचें भजन । इतरांचेंही हर्षें मन ।\nवस्तु अशीच आहे गान । रंजविणारी सर्वांतें ॥१५॥\n\nहा गंगाभारती बरा झाला । रोगाचा पत्ता मोडला ।\nमलकापुरास पुढें गेला । गजाननाच्या आज्ञेनें ॥१६॥\n\nअसो एकदां पौषमासीं । झ्यामसिंग आला शेगांवासी ।\nबोलतां झाला समर्थांसी । माझ्या गांवास चला हो ॥१७॥\n\nमम भाच्याच्या गृहाला । अडगांवीं नेण्याला ।\nमी आलों होतों आपणांला । तयीं आपुला करार ॥१८॥\n\nऐसा होता समर्था । मी नाहीं येत आतां ।\nनको करुं आग्रह वृथा । पुढें मागें येईन ॥१९॥\n\nत्याला दिवस झाले बहुत । आतां चला मुंडगांवांत ।\nमी आहें आपुला भक्त । माझी इच्छा पूर्ण करा ॥१२०॥\n\nमुडंगांवात माझे घरीं । कांहीं दिवस राहा तरी ।\nमी अवघी करुन तयारी । न्याया आलों आपणा ॥२१॥\n\nझ्यामसिंगाबरोबर । मुंडगांवीं आले साधुवर ।\nदर्शना लोटले नारीनर । तो न आनंद वर्णवे ॥२२॥\n\nझ्यामसिंगानें भंडारा । घातिला असे थोर खरा ।\nमुंडगांव झालें गोदातीरा । दुसरें कीं हो पैठण ॥२३॥\n\nपैठणामाजी एकनाथ । मुंडगांवीं गजानन संत ।\nभजनी दिंडया अमित । आल्या भजन करावया ॥२४॥\n\nआचारी लागले स्वैपांका । अर्धा स्वैंपाक झाला निका ।\nतैं महाराज बोलले देखा । ऐसें झ्यामसिंगासी ॥२५॥\n\nझ्यामसिंगा, आज चतुर्दशी । मुळींच आहे रिक्त तिथी ।\nभोजनाच्या पंक्ती । पौर्णिमेला होऊं दे ॥२६॥\n\nझ्यामसिंग बोलला यावर । स्वयंपाक झाला तयार ।\nलोक जमले आहेत फार । आपला प्रसाद घ्यावया ॥२७॥\n\nस्वामींनीं केलें बोलणें । तुझें व्यवहार दृष्टीनें ।\nयोग्यपरी हें न माने । त्या जगदीश्वराला ॥२८॥\n\nझ्यामसिंगा, हें अन्न । न येईल उपयोगाकारण ।\nतुम्हां प्रापंचिकालागून । आपलेंच व्हावें वाटतें ॥२९॥\n\nपंक्ती बसल्या भोजना । तों एका एकी आकाश जाणा ।\nभरुन आलें गर्जना । होऊं लागली मेघाची ॥१३०॥\n\nचमके वीज माथ्यावरी । झंझावात सुटला भारी ।\nकडकडा ती कांतारीं । लागलीं झाडें मोडावया ॥३१॥\n\nघटकेंत पाणी पाणी झालें । अन्न अवघें वाया गेलें ।\nमग झ्यामसिंगानें विनविलें । महाराजास येणें रीतीं ॥३२॥\n\nआतां महाराज उद्यां तरी । मुळीं न व्हावें आजच्या परी ।\nहिरमुष्टी होऊन बसली खरी । अवघी मंडळी गुरुराया ॥३३॥\n\nनिवाराया पर्जन्याला । हा नव्हे पावसाळा ।\nआगांतुक बेटा आला । आमचा नाश करावया ॥३४॥\n\nआतां पाऊस पडेल । तरी शेतीचें होईल ।\nवाटोळें तें पाहा सकळ । मग म्हणतील लोक ऐसें ॥३५॥\n\nझ्यामसिंगे केलें पुण्य । हा भंडारा घालून ।\nतें भोंवलें आम्हांलागून । वा खूप तर्\u200Dहा पुण्याची ॥३६॥\n\nतैं महाराज म्हणाले झ्यामसिंगा ! । ऐसा सचिंत होसी कां गा ।\nतुला न उद्यां देईल दगा । हा पर्जन्य कधींही ॥३७॥\n\nआतांच मी वारितों त्यासी । ऐसें बोलोन आकाशासी ।\nपाहूं लागला पुण्यराशी । तों आभाळ फांकलें ॥३८॥\n\nमेघ क्षणांत निघून गेले । सर्व ठायीं ऊन पडलें ।\nहें एका क्षणांत झालें । अगाध सत्ता संताची ॥३९॥\n\nदुसरें दिवशीं पौर्णिमेला । थोर भंडारा पुन्हां झाला ।\nतो नियम चालला । अजून या मुंडगांवीं ॥१४०॥\n\nझ्यामसिंगानें आपुली । इस्टेट सर्व अर्पण केली ।\nमहाराजांचे चरणीं भली । त्या मुंडगांव ग्रामांत ॥४१॥\n\nलोक त्या मुंडगांवांत । समर्थाचे झाले भक्त ।\nपुंडलीक भोकरे म्हणूनी त्यांत । एक जवान पोर्\u200Dया असे ॥४२॥\n\nहा उकिरडया नामक कुणब्याचा । पुत्र एकुलता एक साचा ।\nभक्त झाला महाराजांचा । ऐन तारुण्यामाझारीं ॥४३॥\n\nहें उकीर्डा नाम वर्\u200Dहाडांत । पोर नसल्या वांचत ।\nलोक नवसें ठेवितात । ऐसा प्रघात त्या प्रांतीं ॥४४॥\n\nतें पेंटय्या तेलंगणांत । केर पुंजा महाराष्ट्रांत ।\nतैसा उकीर्डा वर्\u200Dहाडांत । नांव ठेविती बालकाचें ॥४५॥\n\nहा पुंडलिक वद्य पक्षासी । करावया वारीसी ।\nयेत नियमें शेगांवासी । घ्याया दर्शन समर्थांचें ॥४६॥\n\nजैसें कां ते वारकरी । वद्यपक्षामाझारीं ।\nजाती इंद्रायणीचे तीरीं । देहू आळंदी गांवाला ॥४७॥\n\nतैसाच हा वर्\u200Dहाडांत । वारी वद्यपक्षांत ।\nकरी येऊन शेगांवांत । परम भावभक्तीनें ॥४८॥\n\nअसो एकदां वर्\u200Dहाडांत । रोग ग्रंथिक सन्निपात ।\nबळावला अत्यंत । गांव बाहेर पडलें कीं ॥४९॥\n\nया तापांत ऐसें होतें । प्रथमतां थंडी वाजते ।\nअंग ज्वरानें तप्त होतें । डोळे होती लाल बहु ॥१५०॥\n\nआणि कोठें तरी सांध्यावर । ग्रंथि उठे सत्वर ।\nती होतां करी जोर । वात तिच्या मागुनी ॥५१॥\n\nमग रोगी बरळतसे । शुद्धि न कांहीं राहातसे ।\nतलखी अंगाची होत असे । बेशुद्ध होई क्षणक्षणां ॥५२॥\n\nपूर्वीं हा रोग विपरीत । नव्हता भरतखंडांत ।\nत्याचा वास युरोपांत । होता मोठया प्रमाणीं ॥५३॥\n\nती सांथ इकडे आली । गांवोगांव पसरली ।\nत्याच्या प्रतिकारा सोडून दिलीं । लोकांनीं तीं घरेंदारें ॥५४॥\n\nत्या दुर्धर सांथीची स्वारी । आली पाहा मुंडगांवावरी।\nतों पुंडलिकाची आली वारी । शेगांवास निघाला ॥५५॥\n\nकसकस त्याला घरींच आली । परी ती त्यानें चोरिली ।\nशेगांवाची वाट धरली । आपुल्या पित्यासमवेत ॥५६॥\n\nयेतां पांच कोसांवर । शरीरासी भरला ज्वर ।\nएक पाऊल भूमीवर । तयाच्यानें टाकवेना ॥५७॥\n\nगांठ उठली बगलेंत । हैराण झाला रस्त्यांत ।\nऐसें पाहून पुसे तात । कां रे पुंडलिका ऐसें करिशी ? ॥५८॥\n\nपुंडलिक म्हणे बापाला । बाबा मशीं ताप आला ।\nगोळा एक कांखेला । उठला आहे येधवां ॥५९॥\n\nशक्ति सारी क्षीण झाली । आतां मशीं न चालवे मुळीं ।\nकाय करुं ही राहिली । वारी हायरे दुर्दैवा ॥१६०॥\n\nहे स्वामी दयाघना ! । वारीस खंड पाडी ना ।\nदाव तुझ्या दिव्य चरणा । भक्त वत्सला कृपानिधी ॥६१॥\n\nवारी सांग झाल्यावर । मग येऊं दे खुशाल ज्वर ।\nजरी सांडलें शरीर । तरी न त्याची पर्वा मला ॥६२॥\n\nमाझा पुण्यठेवा हीच वारी । ती रक्षण आतां करी ।\nही सांथ झाली वैरी । नाश तिचा करावयातें ॥६३॥\n\nशरीरसामर्थ्य जोंवर । परमार्थ घडे तोंवर ।\nबापही झाला चिंतातुर । ती मुलाची पाहून स्थिति ॥६४॥\n\nतोही रडूं लागला । हा एकुलता एक पुत्र मला ।\nदेवा न दिवा नेईं भला । हा माझ्या वंशाचा ॥६५॥\n\nउकिर्डा म्हणे पुत्रास । गाडीघोडे बसावयास ।\nआणूं का या समयास । तुला बाळा बसावया ॥६६॥\n\nपुंडलीक वदे तयावरी । झाली पाहिजे पायींच वारी।\nउठत बसत कसें तरी । जाऊं चला शेगांवा ॥६७॥\n\nमध्येंच मृत्यु आल्यास । शव तरी ने शेगांवास ।\nनको करुं शोकास । हेंच आतां सांगणें ॥६८॥\n\nबसत उठत पुंडलिक आला । अति कष्टें शेगांवाला ।\nपाहून स्वामी समर्थाला । घातलें त्यानें दंडवत ॥६९॥\n\nतों समर्थांनीं माव केली । एका हातानें दाबिली ।\nकांख त्यांनींच आपुली । अति जोर करोनिया ॥१७०॥\n\nआणि केलें मधुरोत्तर । पुंडलिका, तुझें गंडांतर |\nटळलें आतां तिळभर । चिंता त्याची करुं नको ॥७१॥\n\nतैसें महाराज वदतां क्षणीं । पुंडलिकाची गांठ जाणी ।\nगेली जागच्या जागीं जिरोनी । ताप तोही उतरला ॥७२॥\n\nकंप अशक्\u200Dततेनें । राहिला देहाकारणें ।\nकरीं पुंडलिकाच्या मातेनें । आणिला नैवेद्य वाढून ॥७३॥\n\nघांस त्या नैवेद्याचे । समर्थें घेतां दोन साचें ।\nकांपरें तें पुंडलिकाचें । गेलें बंद होवोनिया ॥७४॥\n\nपुंडलिक झाला पूर्ववत् । अशक्\u200Dतता राहिली किंचित् ।\nहें गुरुभक्\u200Dतीचें फळ सत्य । उघडा डोळे अंधांनो ! ॥७५॥\n\nगुरु योग्य असल्यावरी । वायां न जाई सेवा खरी ।\nकामधेनु असल्या घरीं । कां न इच्छा पुरतील ? ॥७६॥\n\nसांग करुन वारीला । पुंडलिक गेला मुंडगांवाला ।\nहें जो चरित्र वाची भला । त्याचें टळेल गंडांतर ॥७७॥\n\nसंतचरित्र ना कहाणी । अनुभवाची खाण जाणी ।\nमात्र अविश्वास मनीं । संतकथेचा न यावा हो ॥७८॥\n\nश्रीदासगणूविरचित । हा गजाननविजय नामें ग्रंथ ।\nसुखद होवो भाविकांप्रत । हेंच देवा मागणें ॥१७९॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य त्रयोदशोऽध्यायः समाप्तः ॥",
  "adhyay_en": "॥ श्रीगणेशाय नमः ॥\n\nहे संतवरदा श्रीधरा । हे दयेच्या सागरा ।\nहे गोपगोपीप्रियकरा । तमालनीळा पाव हरी ॥१॥\n\nतुझें ईशत्व पाहण्याकरितां । जेव्हां झाला विधाता ।\nगाई-वासरें चोरितां । यमुनातटीं गोकुळांत ॥२॥\n\nतेव्हां तूं निजलीलेंकरुन । गाई वासरें होऊन ।\nब्रह्मदेवाकारण । आपलें ईशत्व दाविलें ॥३॥\n\nदुष्ट ऐशा कालियाला । यमुनेमाजीं तुडवून भला ।\nरमणकद्वीपा धाडिला । गोप निर्भय करण्यास ॥४॥\n\nतेवीं माझ्या दुर्दैवा । तुडवूनी या वासुदेवा ।\nदासगणू हा करावा । निर्भय सर्व बाजूंनीं ॥५॥\n\nमी अजाणभक्त तुझा हरी । परी देवा कृपा करी ।\nमी आहे अनाधिकारी । योग्य न तुझ्या कृपेस ॥६॥\n\nऐसें जरी आहे सत्य । परी नको पाहूंस अंत ।\nमाझी चिंता वार त्वरित । आपुल्या कृपाकटाक्षें ॥७॥\n\nआतां श्रोते सावधान । बंकट, हरी, लक्ष्मण ।\nविठू जगदेवादि मिळून । गेले वर्गणी जमवावया ॥८॥\n\nभाविकांनीं वर्गणी दिली । कुत्सितांनीं कुटाळी केली ।\nवर्गणीची कांहो पडली । जरुर तुमच्या साधूस्तव ॥९॥\n\nगजानन म्हणतां महासंत । जें न घडे तें घडवीत ।\nमग त्यांच्या मठाप्रत । वर्गणी ही कशाला ? ॥१०॥\n\nकुबेर त्यांचा भंडारी । मग कशास फिरतां दारोदारीं ? ।\nचिठ्ठी कुबेराच्यावरी । करा म्हणजे काम झालें ॥११॥\n\nऐसें ऐकतां भाषण । जगदेव बोलला हांसोन ।\nया भिक्षेचें कारण । आहे तुमच्या बर्\u200Dयासाठीं ॥१२॥\n\nश्रीगजाननासाठीं । नको बांधणें मठ-मठीं ।\nह्या अवघ्या आटाआटी । तुमचें कल्याण व्हावयास ॥१३॥\n\nस्वामी गजाननाचा । त्रैलोक्य हाचि मठ साचा ।\nअवघीं वनें हा बगीचा । पलंग ज्यांचा मेदिनी ॥१४॥\n\nअष्टसिद्धि दासीपरी । राबताती ज्याच्या घरीं ।\nतो न तुमची पर्वा करी । त्याचें वैभव निराळें ॥१५॥\n\nसविता सूर्यनारायण । त्यासी दीप कोठून ।\nप्रकाश देऊं शकेल जाण । प्रतिकार करण्या तमाचा ॥१६॥\n\nतो मुळींच प्रकाशमयी । त्याला दीपाचें काज नाहीं ।\nहलकारा तो कोठून होई । सार्वभौमा भूषविता ? ॥१७॥\n\nइच्छा ऐहिक वैभवाची । असते मानवांप्रति साची ।\nती आहे व्हावयाची । पूर्ण या पुण्यकृत्यानें ॥१८॥\n\nरोग बरा करण्या भली । औषधाची योजना केली ।\nप्राणासाठीं नसे झाली । ती हें ध्यानीं धरा हो ॥१९॥\n\nरोग भय शरीरास । नाहीं मुळींच प्राणास ।\nजन्ममरण हेंही त्यास । नाहीं मुळीं राहिले ॥२०॥\n\nतैसी तुमची सुसंपन्नता । रक्षण व्हाया सर्वथा ।\nपुण्यरुप औषधी आतां । मिळणें भाग आहे कीं ॥२१॥\n\nसंपन्नता हें शरीर । रोग त्याचें अनाचार ।\nत्याचा नाश होणार । या पुण्यरुप औषधीनें ॥२२॥\n\nम्हणून पुण्यसंचय करा । कुतर्क ना चित्तीं धरा ।\nपुण्य मेदिनीमाजीं पेरा । करा आपुल्या संपत्तीचा ॥२३॥\n\nवीज पेरितां खडकावर । तें वायां जातें साचार ।\nत्यास कधीं ना येणार । मोड हें ध्यानीं धरावें ॥२४॥\n\nअनाचार दुर्वासना । हे खडक असती जाणा ।\nतेथें टाकिल्यावरी दाणा । तो किडे पांखरें भक्षिती ॥२५॥\n\nसंतसेवेसमान । कोणतें नाहीं पुण्य आन ।\nस्वामी सांप्रत गजानन । मुगुटमणी संतांचे ॥२६॥\n\nसंतकार्यास कांहीं देतां । अगणित होतें सर्वथा ।\nएक दाणा टाकितां । मेदिनीमाजीं कणीस होतें ॥२७॥\n\nत्या कणसास दाणे येती । एकाचेच बहुत होती ।\nतीच पुण्याची आहे स्थिति । हें बुध हो विसरुं नका ॥२८॥\n\nऐसें बोलतां साचार । कुटाळ झालो निरुत्तर ।\nखरें तत्त्व असल्यावर । कुंठित गती तर्काची ॥२९॥\n\nनेता असल्या वजनदार । वर्गणी ती जमे फार ।\nक्षुल्लकाच्यानें न होणार । कार्य कधीं वर्गणीचें ॥३०॥\n\nअसो मिळाल्या जागेवरी । कोट बांधिला सत्वरीं ।\nझटूं लागले गांवकरी । मग वाण कशाची ? ॥३१॥\n\nबांधकाम कोटाचें । चालतां शेगांवीं साचें ।\nदगड चुना रेतीचें । सामान गाडया वाहती ॥३२॥\n\nत्या वेळीं समर्थस्वारी । होती जुन्या मठावरी ।\nत्यांनीं विचार अंतरीं । ऐशा रीतीं केला हो ॥३३॥\n\nआपण येथें बसल्याविणें । काम न चाले झपाटयानें ।\nम्हणून कौतुक समर्थानें । केलें कसें तें परियेसा ॥३४॥\n\nएका रेतीच्या गाडीवरी । समर्थांची बसली स्वारी ।\nतो गाडीवान झाला दूरी । महार होता म्हणून ॥३५॥\n\nतयीं महाराज वदले तयास । कां रे खालीं उतरलास ? ।\nआम्हां परमहंसास । विटाळाची बाधा नसे ॥३६॥\n\nमहार बोले त्यावरी । महाराज तुमच्या शेजारीं ।\nमी न बसे गाडीवरी । तें आम्हां उचित नसे ॥३७॥\n\nमारुती रामरुप झाला । परी रामासन्निध नाहीं बसला ।\nतो उभाच पहा राहिला । कर जोडूनी रामापुढें ॥३८॥\n\nबरें बापा तुझी मर्जी । त्यास हरकत नाहीं माझी ।\nबैलांनों, नीट चला आजी । गाडीवाल्यामागून ॥३९॥\n\nबैल तैसे वागले । नाहीं कशास बुजाले ।\nगाडीवाल्यावांचून आले । नीट सांकेतिक स्थलास ॥४०॥\n\nसमर्थ खालीं उतरले । मध्यभागीं येऊन बसले ।\nतेथेंच हल्लीं काम झालें । त्यांच्या भव्य समाधीचें ॥४१॥\n\nही जागा शेगांवांत । आहे दोन नंबरांत ।\nत्रेचाळीस पंचेचाळीस । सातशें सर्व्हे नंबराच्या ॥४२॥\n\nमहाराज बसले ज्या ठिकाणीं । तीच यावी मेदिनी ।\nमध्यभागा म्हणूनी । हें करणें भाग पडलें ॥४३॥\n\nत्या दोन नंबरांतून । जागा थोडथोडी घेऊन ।\nसाधिला तो मध्य जाण । ऐसे चतुर कारभारी ॥४४॥\n\nएक एकराचा हुकूम झाला । परी बांधकामाच्या वेळेला ।\nसमाधिमध्य साधण्याला । जागा थोडी पडली कमी ॥४५॥\n\nत्यासाठीं म्हणून । अकरा गुंठे जास्त जाण ।\nजमीन ती घेऊन । बांधकाम चालविलें ॥४६॥\n\nपुढार्\u200Dयांच्या होतें मनीं । वचन दिलें अधिकार्\u200Dयांनीं ।\nआणिक एक एकर तुम्हांलागुनी । काम पाहून जागा देऊं ॥४७॥\n\nयास्तव केलें धाडस । अकरा गुंठे घेण्यास ।\nपरी तें गेलें विकोपास । एका दुष्टाच्या बातमीमुळें ॥४८॥\n\nयामुळें पुढारी । थोडे घाबरले अंतरीं ।\nत्यांत जो पाटील होता हरी । तो बोलला समर्था ॥४९॥\n\nअकरा गुंठे जागेचा । तपास करावया साचा ।\nएक जोशी नांवाचा । आला असे अधिकारी ॥५०॥\n\nहांसत हांसत पाटलाला । समर्थानें शब्द दिला ।\nजागेबद्दल जो कां झाला । दंड तुम्हां तो माफ होईल ॥५१॥\n\nत्या अधिकारी जोशाप्रती । समर्थानें दिली स्फूर्ती ।\nचाललेल्या प्रकरणावरती । शेरा त्यांनीं मारिला ॥५२॥\n\nकीं हा दंड झालेला । विनाकारण आहे भला ।\nदंड गजानन संस्थेला । परत द्यावा म्हणून ॥५३॥\n\nमी करुन आलों चौकशी । जाऊन त्या शेगांवासी ।\nया घडलेल्या प्रकारासी । दंड होणें उचित नाहीं ॥५४॥\n\nम्हणून तो माफ केला । ऐसा हुकूम जेव्हां आला ।\nतैं हरी पाटलाला । आनंद झाला विशेष ॥५५॥\n\nतो म्हणे समर्थांचें । वाक्य ना खोटें व्हावयाचें ।\nमजवरी किटाळ महाराचें । येऊन गेलें नुकतें एक ॥५६॥\n\nत्या वेळीं महाराजांनीं । भिऊं नकोस म्हणोनी ।\nतुझ्या एकाही केसालागुनी । धक्का न त्याचा बसेल ॥५७॥\n\nतेंच खरें अखेर । घडून आलें साचार ।\nतैसाच हाही प्रकार । आज दिनीं झालासे ॥५८॥\n\nसमर्थवाक्य खोटें झालें । ऐसें कोणी न कधीं ऐकिलें ।\nअसो शेगांवाचे लागले । लोक भजनीं स्वामींच्या ॥५९॥\n\nआतां नव्या जागेंत आल्यावर । जे कांहीं घडले प्रकार ।\nम्हणजे समर्थांचे चमत्कार । ते आतां वर्णितों ॥६०॥\n\nमेहेरकरच्या सान्निध्याला । सवडद नामें ग्राम भला ।\nत्या गांवींचा एक आला । गंगाभारती गोसावी ॥६१॥\n\nयास होता महारोग । कुजून गेलें अवघें अंग ।\nउरली न पडल्यावांचून भेग । जागा दोन्ही पायांला ॥६२॥\n\nकरपद बोटें झडून गेलीं । तनूप्रती चढली लाली ।\nकानाच्या सुजल्या पाळी । कंडू सुटला तनूतें ॥६३॥\n\nम्हणून गंगाभारती । त्या महारोगा त्रासला अती ।\nसमर्थांची ऐकोन कीर्ति । शेगांवासी पातला ॥६४॥\n\nश्रोते त्या गोसाव्याप्रत । लोक आडवूं लागले बहुत ।\nतुला रक्तपिति आहे सत्य । तूं न जावें दर्शना ॥६५॥\n\nमहाराज दिसतील ऐशा ठायीं । उभा राहून दर्शन घेई ।\nकधींही ना जवळ जाई । त्यांचे चरण धरावया ॥६६॥\n\nहा स्पर्शजन्य रोग फार । म्हणून वैद्य डाँक्\u200Dटर ।\nसांगती याचा विचार । तूं आपल्या मनीं करी ॥६७॥\n\nपरी एके दिनीं गंगाभारती । चुकवून अवघ्या लोकांप्रती ।\nयेता झाला सत्वर गतीं । प्रत्यक्ष दर्शन घ्यावया ॥६८॥\n\nडोई ठेवितां पायावर । समर्थांनीं चापट थोर ।\nमारिली त्याच्या डोक्यावर । अति जोरानें विबुध हो ॥६९॥\n\nम्हणून तो उभा ठेला । समर्थास न्याहाळूं लागला ।\nस्वामींनीं त्याचे थोबाडाला । दोन्ही करें ताडिलें ॥७०॥\n\nफडाफड मारिल्या मुखांत । आणिक वरती एक लाथ ।\nखाकरोनी बेडक्याप्रत । थुंकले त्याच्या तनूवरी ॥७१॥\n\nतोच त्यांनीं मानिला । समर्थांचा प्रसाद भला ।\nबेडका होता जो कां पडला । तयाचीया अंगावर ॥७२॥\n\nतो त्यानें घेऊन करीं । चोळून अवघ्या शरीरीं ।\nलाविता झाला मलमापरी । आपुल्या सर्व अंगास ॥७३॥\n\nतो प्रकार पाहतां । एक कुटाळ तेथें होता ।\nतो गोसाव्यासी बोलतां । झाला पहा येणें रीति ॥७४॥\n\nआधींच शरीर नासलें । तुझें आहे बापा भलें ।\nत्यावरी यांनीं टाकिलें । या अमंगळ बेडक्यातें ॥७५॥\n\nतो तूं प्रसाद मानिला । अवघ्या अंगातें चोळिला ।\nजा लावून साबणाला । धुऊन टाकी सत्वर ॥७६॥\n\nहे ऐसे वेडेपीर । विचरुं लागतां भूमीवर ।\nत्यांशीं अंधश्रद्धेचे नर । साधु ऐसें मानिती ! ॥७७॥\n\nत्याचा परिणाम ऐसा होतो । अविधि कृत्यांस ऊत येतो ।\nतो येतां सहज जातो । समाज तो रसातळां ॥७८॥\n\nयासी तुझेंच उदाहरण । तूं औषध घेण्याचें सोडून ।\nआलास कीं रे धांवून । या वेडयापिशापाशीं ॥७९॥\n\nगोसावी तें ऐकतां । हंसूं लागला सर्वथा ।\nम्हणे तुम्ही येथेंच चुकतां । याचा करा विचार ॥८०॥\n\nअमंगळ साधूपाशीं । कांहीं न राहतें निश्चयेंसी ।\nकस्तुरीच्या पोटाशीं । दुर्गंधी ना वसे कदा ॥८१॥\n\nतुम्हां दिसला बेडका । तो हा प्रत्यक्ष मलम देखा ।\nकस्तुरीच्या सारखा । सुवास येतो यालागीं ॥८२॥\n\nतुम्हां संशय असल्यास । पहा माझ्या अंगास ।\nहात लावूनिया खास । म्हणजे कळून येईल कीं ॥८३॥\n\nत्यांत थुंक्याचें नांव नाहीं । अवघी औषधी आहे पाही ।\nमी इतुका वेडा नाहीं । बेडक्यास मलम मानणारा ॥८४॥\n\nतुझा त्याशीं संबंध नव्हता । म्हणून बेडका दिसला तत्त्वतां ।\nसमर्थांची योग्यता । त्वां न मुळीं जाणिली ॥८५॥\n\nत्याचें पहाण्या प्रत्यंतर । चाल जाऊं एकवार ।\nस्नान केलेल्या जागेवर । वेळ आतां करुं नको ॥८६॥\n\nसमर्थ स्नान प्रतिदिवशीं । करतील ज्या जागेसी ।\nथल्या ओल्या मातीसी । मी लावितों निजांगा ॥८७॥\n\nऐसा संवाद तेथें झाला । दोघे गेले स्नानस्थला ।\nतो कुटाळासी आला । अनुभव गोसाव्यापरीच ॥८८॥\n\nमृत्तिका स्नानस्थलाची । दोघांनींही घेतली साची ।\nतों गोसाव्याच्या हातींची । बसली औषधी होऊन ! ॥८९॥\n\nकुटाळाच्या हातांत । ओलीच माती आली खचित ! ।\nदुर्गंधीही किंचित्\u200C । येत होती तियेला ॥९०॥\n\nतो प्रकार पाहतांक्षणीं । कुटाळ घोटाळला मनीं ।\nकुत्सित कल्पना सोडूनी । शरण गेला समर्था ॥९१॥\n\nअसो कोणी गोसाव्यातें । जवळ बसूं देत नव्हतें ।\nहा दूर बसून भजनातें । करी स्वामीपुढें नित्य ॥९२॥\n\nआवाज गंगाभारतीचा । पहाडी गोड मधुर साचा ।\nअभ्यास होता गायनाचा । त्या गंगाभारतीला ॥९३॥\n\nऐसे पंधरा दिवस गेले । रोगाचें स्वरुप पालटलें ।\nलालीनें तें सोडिलें । जयाचिया अंगाला ॥९४॥\n\nचाफे झाले पूर्ववत्\u200C । भेगा पदींच्या निमाल्या समस्त ।\nदुर्गंधीचा मोडला त्वरित । ठाव त्याचा श्रोते हो ॥९५॥\n\nगोसाव्याचें ऐकून भजन । होई संतुष्ट समर्थमन ।\nप्रत्येक जिवाकारण । गायन हें आवडतें ॥९६॥\n\nबायको गंगाभारतीची । अनुसूया नांवाची ।\nती शेगांवीं आली साची । न्याया निज पतीला ॥९७॥\n\nसंतोषभारती कुमार । होता तिच्याबरोबर ।\nयेऊन पतीस जोडिले कर । चला आतां गांवातें ॥९८॥\n\nतुमची व्याधी बरी झाली । ती मीं दृष्टीं पाहिली ।\nसमर्थ साक्षात्\u200C चंद्रमौळी । आहेत हेंच खरें असें ॥९९॥\n\nमुलगा तेंच बोलला । म्हणे बापा गांवीं चला ।\nपुसून गजानन महाराजाला । येथें राहणें पुरें झालें ॥१००॥\n\nगंगाभारती म्हणे त्यावर । मला नका जोडूं कर ।\nआजपासून साचार । मी तुमचा खचित नाहीं ॥१॥\n\nही अनाथाची माउली । स्वामी गजानन येथे बसली ।\nत्यानें माझी उतरली । धुंदी चापट मारुन ॥२॥\n\nराख लाविली अंगाप्रत । आणि चित्त तुझें संसारांत ।\nकेलीस विटंबना बहुत । या भगव्या वस्त्राची ॥३॥\n\nऐसें संकेतें बोलले । थापटया मारुन जागें केलें ।\nआतां डोळे उघडिले । संसाराचा संबंध नको ॥४॥\n\nहे संतोषभारती कुमारा । तूं तुझ्या आईस नेईं घरा ।\nयेथें नकोस राहूं जरा । सवडद जवळ करावें ॥५॥\n\nहिचें जीवमान जोंवरी । तोंवरी हिची सेवा करी ।\nही तुझी माय खरी । हिला अंतर देऊं नको ॥६॥\n\nमातोश्रीची करितां सेवा । तो प्रिय होतो वासुदेवा ।\nपुंडलिकाचा ठेवावा । इतिहास तो डोळ्यांपुढें ॥७॥\n\nमी येतां सवडदांत । पुन्हां रोग होईल पूर्ववत्\u200C ।\nम्हणून त्या आग्रहांत । तुम्हीं न पडावें दोघांनीं ॥८॥\n\nआजवरी तुमचा होतों । आतां देवाकडे जातों ।\nनरजन्माचा करुन घेतों । कांहीं तरी उपयोग ॥९॥\n\nहा वायां गेल्या खरा । नराचा जन्म साजिरा ।\nचुकेल चौर्\u200Dयांशींचा फेरा । ऐसें साच सांगितलें ॥११०॥\n\nसमर्थकृपेनें निश्चिती । झाली मलाही उपरती ।\nया परमार्थखिरींत माती । टाकूं नका रे मोहाची ॥११॥\n\nऐसें सांगून कुटुंबाला । मुलांसह सवडदाला ।\nदिले धाडून राहिला । आपण तसाच शेगांवीं ॥१२॥\n\nपदपदांतरें समर्थांचीं । आवडीनें म्हणावीं साची ।\nत्यास कला गायनाची। येत होती विबुध हो ॥१३॥\n\nप्रत्यहीं तो अस्तमाना । एकतारा घेऊन जाणा ।\nसमर्थांच्या सन्निधाना । बैसून भजन करीतसे ॥१४॥\n\nऐकून त्याचें भजन । इतरांचेंही हर्षें मन ।\nवस्तु अशीच आहे गान । रंजविणारी सर्वांतें ॥१५॥\n\nहा गंगाभारती बरा झाला । रोगाचा पत्ता मोडला ।\nमलकापुरास पुढें गेला । गजाननाच्या आज्ञेनें ॥१६॥\n\nअसो एकदां पौषमासीं । झ्यामसिंग आला शेगांवासी ।\nबोलतां झाला समर्थांसी । माझ्या गांवास चला हो ॥१७॥\n\nमम भाच्याच्या गृहाला । अडगांवीं नेण्याला ।\nमी आलों होतों आपणांला । तयीं आपुला करार ॥१८॥\n\nऐसा होता समर्था । मी नाहीं येत आतां ।\nनको करुं आग्रह वृथा । पुढें मागें येईन ॥१९॥\n\nत्याला दिवस झाले बहुत । आतां चला मुंडगांवांत ।\nमी आहें आपुला भक्त । माझी इच्छा पूर्ण करा ॥१२०॥\n\nमुडंगांवात माझे घरीं । कांहीं दिवस राहा तरी ।\nमी अवघी करुन तयारी । न्याया आलों आपणा ॥२१॥\n\nझ्यामसिंगाबरोबर । मुंडगांवीं आले साधुवर ।\nदर्शना लोटले नारीनर । तो न आनंद वर्णवे ॥२२॥\n\nझ्यामसिंगानें भंडारा । घातिला असे थोर खरा ।\nमुंडगांव झालें गोदातीरा । दुसरें कीं हो पैठण ॥२३॥\n\nपैठणामाजी एकनाथ । मुंडगांवीं गजानन संत ।\nभजनी दिंडया अमित । आल्या भजन करावया ॥२४॥\n\nआचारी लागले स्वैपांका । अर्धा स्वैंपाक झाला निका ।\nतैं महाराज बोलले देखा । ऐसें झ्यामसिंगासी ॥२५॥\n\nझ्यामसिंगा, आज चतुर्दशी । मुळींच आहे रिक्त तिथी ।\nभोजनाच्या पंक्ती । पौर्णिमेला होऊं दे ॥२६॥\n\nझ्यामसिंग बोलला यावर । स्वयंपाक झाला तयार ।\nलोक जमले आहेत फार । आपला प्रसाद घ्यावया ॥२७॥\n\nस्वामींनीं केलें बोलणें । तुझें व्यवहार दृष्टीनें ।\nयोग्यपरी हें न माने । त्या जगदीश्वराला ॥२८॥\n\nझ्यामसिंगा, हें अन्न । न येईल उपयोगाकारण ।\nतुम्हां प्रापंचिकालागून । आपलेंच व्हावें वाटतें ॥२९॥\n\nपंक्ती बसल्या भोजना । तों एका एकी आकाश जाणा ।\nभरुन आलें गर्जना । होऊं लागली मेघाची ॥१३०॥\n\nचमके वीज माथ्यावरी । झंझावात सुटला भारी ।\nकडकडा ती कांतारीं । लागलीं झाडें मोडावया ॥३१॥\n\nघटकेंत पाणी पाणी झालें । अन्न अवघें वाया गेलें ।\nमग झ्यामसिंगानें विनविलें । महाराजास येणें रीतीं ॥३२॥\n\nआतां महाराज उद्यां तरी । मुळीं न व्हावें आजच्या परी ।\nहिरमुष्टी होऊन बसली खरी । अवघी मंडळी गुरुराया ॥३३॥\n\nनिवाराया पर्जन्याला । हा नव्हे पावसाळा ।\nआगांतुक बेटा आला । आमचा नाश करावया ॥३४॥\n\nआतां पाऊस पडेल । तरी शेतीचें होईल ।\nवाटोळें तें पाहा सकळ । मग म्हणतील लोक ऐसें ॥३५॥\n\nझ्यामसिंगे केलें पुण्य । हा भंडारा घालून ।\nतें भोंवलें आम्हांलागून । वा खूप तर्\u200Dहा पुण्याची ॥३६॥\n\nतैं महाराज म्हणाले झ्यामसिंगा ! । ऐसा सचिंत होसी कां गा ।\nतुला न उद्यां देईल दगा । हा पर्जन्य कधींही ॥३७॥\n\nआतांच मी वारितों त्यासी । ऐसें बोलोन आकाशासी ।\nपाहूं लागला पुण्यराशी । तों आभाळ फांकलें ॥३८॥\n\nमेघ क्षणांत निघून गेले । सर्व ठायीं ऊन पडलें ।\nहें एका क्षणांत झालें । अगाध सत्ता संताची ॥३९॥\n\nदुसरें दिवशीं पौर्णिमेला । थोर भंडारा पुन्हां झाला ।\nतो नियम चालला । अजून या मुंडगांवीं ॥१४०॥\n\nझ्यामसिंगानें आपुली । इस्टेट सर्व अर्पण केली ।\nमहाराजांचे चरणीं भली । त्या मुंडगांव ग्रामांत ॥४१॥\n\nलोक त्या मुंडगांवांत । समर्थाचे झाले भक्त ।\nपुंडलीक भोकरे म्हणूनी त्यांत । एक जवान पोर्\u200Dया असे ॥४२॥\n\nहा उकिरडया नामक कुणब्याचा । पुत्र एकुलता एक साचा ।\nभक्त झाला महाराजांचा । ऐन तारुण्यामाझारीं ॥४३॥\n\nहें उकीर्डा नाम वर्\u200Dहाडांत । पोर नसल्या वांचत ।\nलोक नवसें ठेवितात । ऐसा प्रघात त्या प्रांतीं ॥४४॥\n\nतें पेंटय्या तेलंगणांत । केर पुंजा महाराष्ट्रांत ।\nतैसा उकीर्डा वर्\u200Dहाडांत । नांव ठेविती बालकाचें ॥४५॥\n\nहा पुंडलिक वद्य पक्षासी । करावया वारीसी ।\nयेत नियमें शेगांवासी । घ्याया दर्शन समर्थांचें ॥४६॥\n\nजैसें कां ते वारकरी । वद्यपक्षामाझारीं ।\nजाती इंद्रायणीचे तीरीं । देहू आळंदी गांवाला ॥४७॥\n\nतैसाच हा वर्\u200Dहाडांत । वारी वद्यपक्षांत ।\nकरी येऊन शेगांवांत । परम भावभक्तीनें ॥४८॥\n\nअसो एकदां वर्\u200Dहाडांत । रोग ग्रंथिक सन्निपात ।\nबळावला अत्यंत । गांव बाहेर पडलें कीं ॥४९॥\n\nया तापांत ऐसें होतें । प्रथमतां थंडी वाजते ।\nअंग ज्वरानें तप्त होतें । डोळे होती लाल बहु ॥१५०॥\n\nआणि कोठें तरी सांध्यावर । ग्रंथि उठे सत्वर ।\nती होतां करी जोर । वात तिच्या मागुनी ॥५१॥\n\nमग रोगी बरळतसे । शुद्धि न कांहीं राहातसे ।\nतलखी अंगाची होत असे । बेशुद्ध होई क्षणक्षणां ॥५२॥\n\nपूर्वीं हा रोग विपरीत । नव्हता भरतखंडांत ।\nत्याचा वास युरोपांत । होता मोठया प्रमाणीं ॥५३॥\n\nती सांथ इकडे आली । गांवोगांव पसरली ।\nत्याच्या प्रतिकारा सोडून दिलीं । लोकांनीं तीं घरेंदारें ॥५४॥\n\nत्या दुर्धर सांथीची स्वारी । आली पाहा मुंडगांवावरी।\nतों पुंडलिकाची आली वारी । शेगांवास निघाला ॥५५॥\n\nकसकस त्याला घरींच आली । परी ती त्यानें चोरिली ।\nशेगांवाची वाट धरली । आपुल्या पित्यासमवेत ॥५६॥\n\nयेतां पांच कोसांवर । शरीरासी भरला ज्वर ।\nएक पाऊल भूमीवर । तयाच्यानें टाकवेना ॥५७॥\n\nगांठ उठली बगलेंत । हैराण झाला रस्त्यांत ।\nऐसें पाहून पुसे तात । कां रे पुंडलिका ऐसें करिशी ? ॥५८॥\n\nपुंडलिक म्हणे बापाला । बाबा मशीं ताप आला ।\nगोळा एक कांखेला । उठला आहे येधवां ॥५९॥\n\nशक्ति सारी क्षीण झाली । आतां मशीं न चालवे मुळीं ।\nकाय करुं ही राहिली । वारी हायरे दुर्दैवा ॥१६०॥\n\nहे स्वामी दयाघना ! । वारीस खंड पाडी ना ।\nदाव तुझ्या दिव्य चरणा । भक्त वत्सला कृपानिधी ॥६१॥\n\nवारी सांग झाल्यावर । मग येऊं दे खुशाल ज्वर ।\nजरी सांडलें शरीर । तरी न त्याची पर्वा मला ॥६२॥\n\nमाझा पुण्यठेवा हीच वारी । ती रक्षण आतां करी ।\nही सांथ झाली वैरी । नाश तिचा करावयातें ॥६३॥\n\nशरीरसामर्थ्य जोंवर । परमार्थ घडे तोंवर ।\nबापही झाला चिंतातुर । ती मुलाची पाहून स्थिति ॥६४॥\n\nतोही रडूं लागला । हा एकुलता एक पुत्र मला ।\nदेवा न दिवा नेईं भला । हा माझ्या वंशाचा ॥६५॥\n\nउकिर्डा म्हणे पुत्रास । गाडीघोडे बसावयास ।\nआणूं का या समयास । तुला बाळा बसावया ॥६६॥\n\nपुंडलीक वदे तयावरी । झाली पाहिजे पायींच वारी।\nउठत बसत कसें तरी । जाऊं चला शेगांवा ॥६७॥\n\nमध्येंच मृत्यु आल्यास । शव तरी ने शेगांवास ।\nनको करुं शोकास । हेंच आतां सांगणें ॥६८॥\n\nबसत उठत पुंडलिक आला । अति कष्टें शेगांवाला ।\nपाहून स्वामी समर्थाला । घातलें त्यानें दंडवत ॥६९॥\n\nतों समर्थांनीं माव केली । एका हातानें दाबिली ।\nकांख त्यांनींच आपुली । अति जोर करोनिया ॥१७०॥\n\nआणि केलें मधुरोत्तर । पुंडलिका, तुझें गंडांतर |\nटळलें आतां तिळभर । चिंता त्याची करुं नको ॥७१॥\n\nतैसें महाराज वदतां क्षणीं । पुंडलिकाची गांठ जाणी ।\nगेली जागच्या जागीं जिरोनी । ताप तोही उतरला ॥७२॥\n\nकंप अशक्\u200Dततेनें । राहिला देहाकारणें ।\nकरीं पुंडलिकाच्या मातेनें । आणिला नैवेद्य वाढून ॥७३॥\n\nघांस त्या नैवेद्याचे । समर्थें घेतां दोन साचें ।\nकांपरें तें पुंडलिकाचें । गेलें बंद होवोनिया ॥७४॥\n\nपुंडलिक झाला पूर्ववत् । अशक्\u200Dतता राहिली किंचित् ।\nहें गुरुभक्\u200Dतीचें फळ सत्य । उघडा डोळे अंधांनो ! ॥७५॥\n\nगुरु योग्य असल्यावरी । वायां न जाई सेवा खरी ।\nकामधेनु असल्या घरीं । कां न इच्छा पुरतील ? ॥७६॥\n\nसांग करुन वारीला । पुंडलिक गेला मुंडगांवाला ।\nहें जो चरित्र वाची भला । त्याचें टळेल गंडांतर ॥७७॥\n\nसंतचरित्र ना कहाणी । अनुभवाची खाण जाणी ।\nमात्र अविश्वास मनीं । संतकथेचा न यावा हो ॥७८॥\n\nश्रीदासगणूविरचित । हा गजाननविजय नामें ग्रंथ ।\nसुखद होवो भाविकांप्रत । हेंच देवा मागणें ॥१७९॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य त्रयोदशोऽध्यायः समाप्तः ॥",
  "youtube_video_id": "dzMFpgOhois"
}