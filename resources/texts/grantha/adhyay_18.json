{
  "title_mr": "अध्याय १८",
  "title_en": "Adhyay 18",
  "adhyay_mr": "॥ श्रीगणेशाय नमः ॥\n\nजयजयाजी चिद्रिलासा । हे गोविंदा श्रीनिवासा ।\nहे आनंदकंदा परेशा । पाहि माम् दीनबंधो ॥१॥\n\nहे केशवा केशीमर्दना । हे माधवा मधूसुदना ।\nहे पूतनाप्राणशोषणा । पांडुरंगा रुक्मिणीपते ॥२॥\n\nकाय माझ्या आहे मनीं । तें तूं जाणसी चक्रपाणी ।\nतेंच का रे तुजलागुनी । बोलून दावूं पद्मनाभा ॥३॥\n\nभक्त जी जी इच्छा करी । ती तूं पुरविसी श्रीहरी ।\nऐसें पुराणाभीतरीं । आहे वर्ण्न बहुसाळ ॥४॥\n\nम्हणून माझ्या मनोरथा । पूर्ण करा पंढरीनाथा ।\nसोडा मनींची कठोरता । दासगणू हा तुझा असे ॥५॥\n\nअकोटाचे शेजारीं । मुंडगांव नामें एक नगरीं ।\nतेथें बायजा नामें खरी । समर्थाची भक्तीण असे ॥६॥\n\nहळदी माळ्याच्या वंशांत । इचा जन्म झाला सत्य ।\nशिवराम नामें इचा तात । भुलाबाई जननी असे ॥७॥\n\nबायजाचे बाळपणीं । लग्न झालें होतें जाणी ।\nललाटीं जें विधात्यांनीं । लिहिलें असेल तेंच घडे ॥८॥\n\nबायजा आली तारूण्यांत । गर्भाधान करण्याप्रत ।\nघेऊन गेला तिचा तात । जामाताच्या गृहासी ॥९॥\n\nपरी उपयोग नाहीं झाला । जामात षंढ होता भला ।\nतेणें जनकजननीला । शिक झाला अनावर ॥१०॥\n\nबायजेकडे पाहून । जननी करी रोदन ।\nमाझ्या बाईचें तारूण्य । वांझ पाहूं राहातें ॥११॥\n\nभुली म्हणे शिवरामासी । बायजा न ठेवा ऐशी ।\nदुसरा नवरा करून इसी । देणें आहे भाग पाहा ॥१२॥\n\nशिवराम म्हणे त्यावर । ऐसा नको सोडूं धीर ।\nहा पुरुषत्वाचा प्रकार । खरा एकदम कळेना ॥१३॥\n\nकांहीं दिवस वाट पाहूं । नको ऐसी अधीर होऊं ।\nबायजासी येथेंच ठेवूं । तिच्या सासुरवाडीला ॥१४॥\n\nनपुसकत्व अधोपरी । आलें असेल त्याला जरी ।\nतें औषधानें होईल दुरी । वाट पाही यास्तव ॥१५॥\n\nऐसें उभयतां बोलून । बायजासी तेथें ठेवून ।\nआले मुंडगांवाकारण । आपुल्या घरातें ॥१६॥\n\nबायजीचें वय पंधरासोळा । वर्ण काळासावळा ।\nतारुण्यानें मुसमुसला । होता जिचा शरीरभाग ॥१७॥\n\nडोळे नाक पाणीदार । बांधा उंच मनोहर ।\nजिला पाहातां अंतर । कामुकाचें मोहित होई ॥१८॥\n\nतिच्या थोरल्या दिरासी । पाहूनियां बायजासी ।\nइच्छा जाहली मानसीं । संभोग तिचा करावया ॥१९॥\n\nत्यानें प्रयत्न केले नाना । वळवावया तिच्या मना ।\nम्हणूं लागला क्षणक्षणा । ऐसें बायजाकारणें ॥२०॥\n\nहताश ऐशी मुळीं न होई । मीच तुला पतीचे ठायीं ।\nआमरण करीन पाही । तुझें वेडे संगोपन ॥२१॥\n\nझुरणें दे हें सोडून । आनंदित ठेवी मन ।\nवेडे आजपासून । मीच नवरा समज तुला ॥२२॥\n\nऐसें त्यानें सांगावें । चाळे नाना करावें ।\nकांहीं आमिष दावावें । चित्त तिचें भुलवाया ॥२३॥\n\nपरी उपयोग होईना । बायजीच्या न हें येई मना ।\nती म्हणे हे नारायणा ! । कां रे दैन्य मांडलेंस ? ॥२४॥\n\nबाळपणापासून । ध्याइले मीं तुझे चरण ।\nत्याचेंच कां हें मजलागून । फल दृष्टीं पडावें ? ॥२५॥\n\nजयाचा मीं हात धरिला । तो ना पुरुष कळून आला ।\nदैवयोग समजून चुकला । संसार नशिबीं नाहीं मम ॥२६॥\n\nबरें झालें तुझ्याठायीं । चित्त आतां रमेल पाही ।\nकृपा करीरे शेषशायी । स्पर्श पुरुषाचा न होवो मला ॥२७॥\n\nज्येष्ठ दीर एके दिवसीं । येता झाला बायजापासीं ।\nआपला हेतु कळविण्यासी । रात्रीचिया समयाला ॥२८॥\n\nतों बायजानें इनकार । करून केलें उत्तर ।\nकैसी लाज तिळभर । नाहीं उरलीं चित्तीं तुझ्या ॥२९॥\n\nतूं माझा ज्येष्ठ दीर । पित्यापरीस साचार ।\nसोडा हा अविचार । स्वैर ऐसा होऊं नको ॥३०॥\n\nह्या तियेच्या भाषणा । तो ना आणी मुळीं मना ।\nहोतां कामाची वासना । नीति विलया जातसे ॥३१॥\n\nअंगावरी टाकण्या हात । जों तो पाही इतक्यांत ।\nतयाचा तो थोरला सुत । माडीवरून पडला हो ॥३२॥\n\nखोक पडली डोक्यासी । बायजेनें धरिलें त्यासी ।\nबसवून आपुल्या मांडीसी । औषध लावूं लागली हो ॥३३॥\n\nबायजा म्हणे ज्येष्ठ दीरा । या गोष्टीचा विचार करा ।\nअभिलाष तो नाहीं बरा । परस्त्रियेचा केव्हांही ॥३४॥\n\nमुलगा पडलेला पाहून । भय पावलें त्याचें मन ।\nअनुताप त्यासी झाला पूर्ण । केलेलिया कर्माचा ॥३५॥\n\nत्यानें नाद सोडिला । सदनीं निवांत राहिला ।\nपुढें शिवराम घेऊन गेला । कन्येस आपुल्या मुंडगांवीं ॥३६॥\n\nभुलाई म्हणे पतीसी । चला जाऊं शेगावांसी ।\nमहाराजातें पुसायासी । पुढील भाकीत बायजेचें ॥३७॥\n\nतें मानेलें शिवरामासी । आला घेऊन कन्येसी ।\nमहाराजांतें पुसायासी । आपुल्या त्या कांतेसह ॥३८॥\n\nबायजा घातली पायांवर । केली विनंति जोडून कर ।\nकृपा करा या मुलीवर । पुत्र पौत्र द्यावे हिला ॥३९॥\n\nतें समर्थांनीं ऐकिलें । शिवरामासी हांसत वदले ।\nअरे नशिबीं नाहीं लिहिलें । विधात्यानें पुत्र हिच्या ॥४०॥\n\nजेवढे पुरुष जगतांत । तेवढे असती हिचे तात ।\nउगे न पडा फंदांत । लग्न हिचें करण्याच्या ॥४१॥\n\nतें ऐकतां शिवरामाला । अनावर शोक झाला ।\nघेऊन त्या बायजाला । परत आला मुंडगांवीं ॥४२॥\n\nपरी त्या समर्थवचनांनी । बायजा आनंदली मनीं ।\nनिष्ठा गजाननाच्या चरणीं । जडली तेव्हांपासून ॥४३॥\n\nसमर्थांचा एक भक्त । पुंडलिक नामें मुंडगांवांत ।\nत्याच्या संगें शेगांवांत । बायजा येऊं लागली ॥४४॥\n\nपहिल्या प्रथम अडथळा । जननीजनकें नाहीं केला ।\nशेगांवांस जाण्याला । पुंडलिकाचे बरोबर ॥४५॥\n\nत्यांना ऐसें वाटलें । साधुचरण इनें धरिले ।\nतेच तिच्या करतील भले । निजकृपेनें कल्याणा ॥४६॥\n\nपुरुषत्व देतील जामातासी । अशक्य ना कांहीं संतांसी ।\nऐसा विचार मानसीं । करून राहिले स्वस्थ ते ॥४७॥\n\nपुंडलिकाचे बरोबरी । बायजा जाऊं लागली खरी ।\nतेणें पुकार जगभरी । ऐशा रीतिं जाहली ॥४८॥\n\nहें शेगांवच्या वारीचें । ढोंग आहे दोघांचें ।\nतरुणपणीं मानवाचें । मन परमार्थी लागेना ॥४९॥\n\nबायजा आहे तरणीज्वान । पुंडलिकासीही तारुण्य ।\nयांची वारी विषयभान । हीच आहे निःसंशय ॥५०॥\n\nपरस्परें प्रीति जडली । विषयसुखाची नवाळी ।\nगण्या ही युक्ति केली । वाटते या उभयतांनीं ॥५१॥\n\nपुंडलिक जरी माळी असता । तरी हा संबंध योग्य होता ।\nबायजाच्या धरण्या हाता । कां कीं तरुण दोघेही ॥५२॥\n\nपुंडलिक आहे मराठी । ही माळ्याच्या आली पोटीं ।\nम्हणून यांची ताटातुटी । केलीच पाहिजे जातीस्तव ॥५३॥\n\nया दोघांचें अंतर । शुध्द होतें साचार ।\nनव्हता कामाचा विकार । मनीं उत्पन्न जाहला ॥५४॥\n\nभुलाई म्हणे बायजासी । तूं कां कारटे अहर्निशीं ।\nपुंडालिकाच्या घरा जासी । हें कांहीं कळेना ॥५५॥\n\nऐशा तरुण वयांत । तुम्हां कशाचा परमार्थ ? ।\nकोल्हा न राही उपोषित । उंसाचिया फडामधीं ॥५६॥\n\nवा पाहून बाटुकाला । बैल नाहीं पुढें गेला ।\nकारटे आमुच्या नांवाला । काळें उगें लावूं नको ॥५७॥\n\nभुलाई म्हणे नवर्\u200Dयासी । हिला नका ठेवूं ऐसी ।\nलावून द्यावे मोहतरासी । पाहा पोरगा माळ्याचा ॥५८॥\n\nही पुंडलिकाच्या घरीं जाते । सदा त्यासी हितगुज करिते ।\nएकमेकां पाहून भरतें । येत दोघां प्रेमाचें ॥५९॥\n\nजाऊं चला शेगांवास । घेऊन या कारटीस ।\nसांगूं अवघे महाराजास । चाळे या बायजीचे ॥६०॥\n\nसंतासी अवघें कळतें । ते सन्न्तीचे चाहाते ।\nपोटामाजीं कधीं न निघते । चंदनाच्या दुर्गंधी ॥६१॥\n\nभुला-शिवराम-बायजाबाई । पुंडलीक भोकर्\u200Dया आला तोही ।\nचौघे येऊन लागले पाई । शेगांवीं श्रीसमर्थांच्या ॥६२॥\n\nपुंडलिकासी पाहून । बोलूं लागले दयाघन ।\nकीं बायजा तुझी बहीण । पूर्व जन्मींची पुंडलिका ॥६३॥\n\nलोक निंदा जरी करिती । तरी अंतर न द्यावें इजप्रती ।\nदोघें मिळून करा भक्ति । सच्चिदानंद हरीची ॥६४॥\n\nभुले आपुल्या पोरीस । लावूं नको भलता दोष ।\nहीं बहीण-भाऊ आहेत । मुळींच पूर्वजन्मींचें ॥६५॥\n\nशिवाय या बायजीला । कोठेंहि न नवरा भला ।\nही न आली करायाला । संसार मुळीं जगामध्यें ॥६६॥\n\nही राहील ब्रह्मचारी । अशीच गे जन्मवरी ।\nजनाबाई पंढरपुरीं । अशाच रीतीं राहिली गे ॥६७॥\n\nतिनें नामदेव गुरु केला । ही शरण आली आम्हांला ।\nमाझ्या जनाबाईला । कोणी ना आतां छळावें ॥६८॥\n\nऐसें समर्थांचें भाषण । शिवरामानें ऐकून ।\nगेला असे गहिंवरून । शब्द न कांही बोलवे ॥६९॥\n\nघेऊन आपुल्या मुलीला । शिवराम मुंडगांवासी आला ।\nपुढें बायजाच्या वारीला । अडथळा कोणी केला नसे ॥७०॥\n\nमहाराज आपुल्या भक्ताप्रत । सदैव रक्षण करितात ।\nते कसे, ही थोडक्यांत । गोष्ट सांगतों ये ठाई ॥७१॥\n\nभाऊ राजाराम कवर । एक   डाँक्टर ।\nपहा खामगांवावर । दवाखान्याचा अधिकारी ॥७२॥\n\nत्यास दुर्धर फोड झाला । आणविला मोठ्या डाँक्टराला ।\nऔषधपाणी करायाला । खामगांवामाझारीं ॥७३॥\n\nबुलढाणा अकोला उमरावती । येथून डाँक्टर आणिले असती ।\nशस्त्रक्रिया करण्याप्रती । त्या भाऊच्या फोडाला ॥७४॥\n\nनाना औषधें पोटांत दिलीं । विविध पोटीसें बांधिलीं ।\nशस्त्रक्रिया ही असे केली । त्या झालेल्या फोडाला ॥७५॥\n\nकशाचा ना उपयोग झाला । फोड वाढुं लागला ।\nवडील बंधूस धाक पडला । त्या भाऊच्या दुखण्याचा ॥७६॥\n\nभाऊ तळमळे शय्येवरी । व्याधि असह्य झाली खरी ।\nशेवटीं त्यानें अंतरीं । विचार ऐसा केला हो ॥७७॥\n\nआतां हाच उपाय । आठवावे सद्गुरुपाय ।\nयाविणें दुसरी सोय । कांहीं नसे राहिली ॥७८॥\n\nपडल्या पडल्या जोडी हात । म्हणे धांव धांव हे सद्गुरुनाथ ।\nया लेंकराचा वृथा अंत । किमपि आतां पाहूं नका ॥७९॥\n\nऐशी श्रोते विनवणी । करूं लागला क्षणोक्षणीं ।\nरात्र गेली उलटोनी । सुमारें समय एकाचा ॥८०॥\n\nतमानें भरलें अंबर । रात्रीचा तो शब्द किर्र ।\nकोल्हे-हुकेनें कांतार । दणाणून गेलें हो ॥८१॥\n\nतो एक दमणी आली । तट्ट्यावरी लागलेली ।\nगाडीस होती जुंपिली । जोडी खिलार्\u200Dया बैलांची ॥८२॥\n\nकंठामाजीं घागरमाळा । वाजूं लागल्या खळखळा ।\nमागें पुढें सोडिला । होतां पडदा दमणीस ॥८३॥\n\nदवाखान्याच्या दारापाशीं । दमणी आली निश्चयेंसी ।\nडाँक्टर पाहात होता तिसी । पडून आपल्या शय्येवर ॥८४॥\n\nतों एक उतरला । ब्राह्मण दमणीला खालीं भला ।\nदार ठोठावूं लागला । डाँक्टराच्या बंगल्याचें ॥८५॥\n\nडाँक्टराच्या बंधूंनीं । दार उघडलें ते क्षणीं ।\nप्रश्न केला कोठूनी । आपण आलांत ये ठायां ? ॥८६॥\n\nब्राह्मण बोले त्याकारण । माझें गजा नामाभिधान ।\nतीर्थअंगारा घेऊन । शेगांवाहून आलों मी ॥८७॥\n\nडाँक्टर भाऊ कवराला । जो का आहे फोड झाला ।\nहा अंगारा पाठविला । लावण्या त्या फोडासी ॥८८॥\n\nप्यावयासी दिलें तीर्थ । हें घ्या आपुल्या हातांत ।\nमी जातों आतां परत । वेळ न मशी राहावया ॥८९॥\n\nतीर्थअंगारा देऊन । निघून गेला ब्राह्मण ।\nत्या शोधाया कारण । भाऊनें शिपाई पाठविला ॥९०॥\n\nपरी न पत्ता लागला । गाडी न दिसली कवणाला ।\nभाऊ मनीं घोटाळला । कशाचा ना तर्क चाले ॥९१॥\n\nफोडास लावितां अंगारा । तो तात्काळ फुटला खरा ।\nयेऊं लागला भराभरा । पूं त्या श्रोते फोडांतून ॥९२॥\n\nएक घटका गेल्यावर । पूं गेला निघून पार ।\nपाहा किती आहे जोर । समर्थाच्या अंगार्\u200Dयाचा ? ॥९३॥\n\nभाऊस निद्रा लागली । व्याधीं पुढें बरी झाली ।\nहळूहळू शक्ति आली । भाऊ झाला पूर्ववत् ॥९४॥\n\nदर्शना गेला शेगांवास । तों समर्थ वदले ऐसें त्यास ।\nमाझ्या गाडीबैलास । नुसता न चारा दिलास तूं ॥९५॥\n\nहें सांकेतिक भाषण । कळलें भाऊलागून ।\nहृदय आलें उचंबळून । त्या भाऊ कवराचें ॥९६॥\n\nत्या रात्रीचा ब्राह्मण । खचित माझा गजानन ।\nलेंकरासाठीं धांवून । खामगांवास आला हो ॥९७॥\n\nकवरें केलें अन्नदान । त्या व्याधीच्या निमित्त जाण ।\nअंतर्ज्ञानी असती पूर्ण । श्रीगजानन अवलिया ॥९८॥\n\nअसो एकदां समर्थस्वारी । निघती झाली पंढरपुरीं ।\nत्या श्रीचंद्रभागेतीरीं । विठ्ठलासी भेटावया ॥९९॥\n\nहोती मंडळी बरोबर । दिवस वारीचा साचार ।\nस्पेशल गाड्या वरचेवर । जाऊं लागल्या पंढरीला ॥१००॥\n\nजगू आबा पाटील हरी । बापुना व मंडाळी दुसरी ।\nसोडूनिया शेगांव नगरी । नागझरीला आले हो ॥१॥\n\nत्या गांवीं माळावर । आहे एक भुयार ।\nयेथें गोमाजी नामें साधुवर । समाधिस्त झालासे ॥२॥\n\nझरे जिवंत पाण्याचे । आसपास त्या माळाचे ।\nआहेत म्हणून गांवाचें । नांव पडलें नागझरी ॥३॥\n\nहा गोमाजी बोवा साचा । गुरु महादाजी पाटलाचा ।\nप्रथम आशीर्वाद झाला साचा । शेगांवींच्या पाटीलवंशा ॥४॥\n\nम्हणून पाटील शेगांवचे । गोमाजीला वंदून साचे ।\nरस्त्यास लागती पंढरीचे । ऐसा त्यांचा परिपाठ ॥५॥\n\nया परिपाठे म्हणून । नागझरीसी येऊन ।\nअग्निरथांत बैसून । निघते झाले पंढरीला ॥६॥\n\nहरीपाटला बरोबरी । समर्थाची होती स्वारी ।\nबापुना आणि दुसरीं । माणसें पांचपन्नास ॥७॥\n\nआषाढ शुध्द नवमीचा । तो दिवस होता साचा ।\nसमुदाय वारकर्\u200Dयांचा । येऊं लागला पंढरीसी ॥८॥\n\nमेघ दाटले अंबरीं । क्वचित् कोठें भूमीवरी ।\nपर्जन्याची वृष्टी खरी । होऊं लागली श्रोते हो ! ॥९॥\n\nतें भुवैकुंठ पंढरपुर । गजबजून गेलें फार ।\nभरतीं येतां सागर । जेवीं जाय उचंबळोनी ॥११०॥\n\nप्रदक्षणेच्या रस्त्यावरी । टाळांची ती गर्दी खरी ।\nजय जय रामकृष्ण हरी । भक्त म्हणती उच्च स्वरें ॥११॥\n\nशब्द कवणाचा कवणाला । न ये ऐकावयाला ।\nऐसा आनंदी आनंद चालला । तो वानूं कोठवर ॥१२॥\n\nनाथ निवृत्ति ज्ञानेश्वर । सांवता गोरा कुंभार ।\nश्रीतुकोबा देहूकर । सोपान मुक्ता जनार्दन ॥१३॥\n\nया संतांच्या पालख्या । पंढरीस आल्या देखा ।\nभक्तांनीं उधळिला बुक्का । आदर करायाकारणें ॥१४॥\n\nत्यायोगें आकाशांत । बुक्क्याचें जणूं झालें छत ।\nसुवास उठला घमघमीत । गर्दी तुळशीफुलांची ॥१५॥\n\nश्रोते त्या समयाला । सम आले पंढरीला ।\nउतरले जाऊन वाड्याला । त्या कुकाजी पाटलाच्या ॥१६॥\n\nहा प्रदक्षणेच्या वाटेवरी । वाडा चौफाळ्याशेजारीं ।\nदर्शनाला भीड खरी । झाली असे राउळांत ॥१७॥\n\nलिस हाताहातावरी । उभे राहिले रस्त्यांतरीं ।\nपथें चालले वारकरी । भजन करीत हरीचें ॥१८॥\n\nएकादशीस साचार । हरी पाटलाबरोबर ।\nबापुनाविना इतर । गेले दर्शना हरीच्या ॥१९॥\n\nबापुना मागें राहिला । तो होता स्नानासी गेला ।\nम्हणून त्यासी वेळ झाला । मंडळी गेली निघून ॥१२०॥\n\nस्नान करून आला घरीं । तों समजलें ऐशापरी ।\nदर्शनासी गेली सारी । आतांच मंडळीं विठ्ठलाच्या ॥२१॥\n\nमग तोही निघाला पळत पळत । दर्शनाचा धरून हेत ।\nराउळाच्या भोंवतीं अमित । गर्दी झाली लोकांची ॥२२॥\n\nमुंगीस वाट मिळेना । तेथें हा बापुना ।\nकेवीं जाईल दर्शना । शिवाय गरिबी पदरांत ॥२३॥\n\nबापुना म्हणे मानसीं । हे विठ्ठला हृषीकेशी ।\nकां रे निष्ठुर झालासी ? । मजला देई दर्शन ॥२४॥\n\nतूं सांवत्या माळ्याकारण । अरणीं गेलास धांवून ।\nतेवीं येई राउळांतून । मज भेटाया पांडुरंगा ॥२५॥\n\nअरण होते आठ कोस । तैसें नव्हें येथें खास ।\nमी मंदिराच्या सान्निध्यास । उभा आहे वाटेवरी ॥२६॥\n\nतुला लोक म्हणतात । तूं अनाथांचा असशी नाथ ।\nमग कां रे देवा मजप्रत । उपेक्षिलें या वेळीं ? ॥२७॥\n\nऐसा बहुत धांवा केला । शेवटीं बापुना हताश झाला ।\nपरत बिर्\u200Dहाडासी आला । अस्तमानाचे समयास ॥२८॥\n\nमुख झालें होतें म्लान । अवघ्या दिवसांचें उपोषण ।\nबापुनाचें अवघें मन । विठ्ठलाकडे लागलें ॥२९॥\n\nशरीर मात्र होतें घरीं । मन मंदिराच्या सभोंवरी ।\nफिरत होतें भिरीभिरी । याचें नांव ध्यास हो ॥१३०॥\n\nबापुनासी पाहून । हंसूं लागले अवघेजण ।\nहा बेटा अभागी पूर्ण । कळून आला आपणां ॥३१॥\n\nशेगांवाहून दर्शना । पंढरीसी आला जाणा ।\nयेथें येऊन खेळ नाना । फिरला पाहात गांवामध्यें ॥३२॥\n\nयाची दांभिक अवघी भक्ति । यास कशाचा श्रीपती ? ।\nऐन वेळेला राहती । गैरहजर दुर्दैवी ! ॥३३॥\n\nकोणी म्हणाले बापुनाला । वेदान्त आहे अवघा आला ।\nतो कशाशीं दर्शनाला । जाईल सांगा राउळांत ॥३४॥\n\nत्याचा भगवंत हृदयांत । आहे सर्वदा खेळत ।\nवेदान्त्याचें ऐसें मत । दगडामाजीं काय आहे ? ॥३५॥\n\nआपण वेडे म्हणून । घ्याया गेलों दर्शन ।\nबापुनाचा नारायण । वाटेल तेथें उभा असे ॥३६॥\n\nमग दुसरा म्हणाला । मग हा येथें कशास आला ? ।\nकां शेगांवीं तयाला । भेटला नसता ईश्वर ? ॥३७॥\n\nअहो हे वेदान्ती । लोकां ज्ञान सांगती ।\nशब्द चावटी हमेश करिती । अनुभवाचा लेश नसे ॥३८॥\n\nसगुणोपासना झाल्या पूर्ण । मग होणार आहे ज्ञान ।\nन आल्यासी लहानपण । तरुणपणा येतो कसा ? ॥३९॥\n\nऐसा उपहास तयाचा । प्रत्येकानीं केला साचा ।\nअवघ्यांपुढें एकट्याचा । टिकाव लागावा कुठूनी ? ॥१४०॥\n\nतो बापुना बसला उपोषित । दातांसी लावूनी दांत ।\nते होते अवघे पहात । स्वामी निजल्या जागाहून ॥४१॥\n\nगरीबाचें सांकडें । साधूलाच एक पडे ।\nसत्संगती ज्याला घडे । तेच खरे भाग्यवान ॥४२॥\n\nसमर्थ म्हणती बापुना । दुःख नको करूंस मना ।\nये तुला रुक्मिणीरमणा । भेटवितों ये काळीं ॥४३॥\n\nतों महाराज उभे राहिलें । कटीं हात ठेविलें ।\nपाय खालीं जुळविलें । समचरण दावावया ॥४४॥\n\nतुळशीफुलांच्या माळा कंठीं । मूर्ति सांवळी गोमटी ।\nबापुनाच्या पडली दृष्टी । शीर ठेविलें पायांवर ॥४५॥\n\nपुन्हां जो पाहे वरीं । समर्थ दिसले पहिल्यापरी ।\nतेणें बापुनाच्या अंतरीं । अति आनंद जाहला ॥४६॥\n\nधोतर, पागोटें आणि शेला । जो घरीं दृष्टि पडिला ।\nतोच त्यानें पाहिला । दर्शना जातां राउळांत ॥४७॥\n\nइतर म्हणाले महाराजांस । तसेंच दर्शन आम्हांस ।\nहोऊं द्या आम्हां आहे आस । पुनरपि श्रीच्या दर्शनाची ॥४८॥\n\nऐसें ऐकतां भाषण । बोलते झाले गजानन ।\nबापुनासारिखें आधीं मन । तुम्ही करा रे आपुलें ॥४९॥\n\nतें तसें झाल्यावरी । दर्शन घडवीन निर्धारीं ।\nही दर्शन वस्तु खरी । काय मिळे बाजारांत ? ॥१५०॥\n\nम्हणून ती आणून । देऊं तुम्हांकारण ।\nनिष्पाप करा आधीं मन । तरीच पुढचें घडेल हें ॥५१॥\n\nपहा समर्थांनीं बापुनाला । विठ्ठल साक्षात् दाखविला ।\nकुकाजीच्या वाड्याला । संतत्व हा खेळ नसे ॥५२॥\n\nसंत आणि भगवन्त । एकरूप साक्षात ।\nगुळाच्या त्या गोडीप्रत । कैसें करावें निराळें ? ॥५३॥\n\nकाला घेऊन अखेरी । मंडळी फिरली माघारी ।\nबापुनाच्या अंतरीं । दर्शन तें ठसावलें ॥५४॥\n\nयाच पुण्यें करून । पुत्र झाला त्याकारण ।\nरसिक चतुर विद्वान । संतसेवा न जाई वृथा ॥५५॥\n\nपंढरीच्या प्रसादानें । पुत्र झाला त्याकारणें ।\nम्हणूनच नांव त्यानें । ठेविलें नामदेव बालकासी ॥५६॥\n\nकवठे बहादूर गांवाचा । एक माळकरी होता साचा ।\nतो वर्\u200Dहाडप्रांतीचा । म्हणून उतरला वाड्यांत ॥५७॥\n\nतेथें आषाढी द्वादशीसी । मरी आली मुक्कामासी ।\nत्या पंढरपुरक्षेत्रासी । मग काय विचारितां ? ॥५८॥\n\nप्रेतामागें चाले प्रेत । पोलिस शिरती घरांत ।\nयात्रा काढून देण्याप्रत । डाँक्टराच्या हुकुमानें ॥५९॥\n\nवारकर्\u200Dयाला ओढिती । गाडीमाजीं बसविती ।\nचंद्रभागेच्या पार करिती । कुर्डुवाडी रस्त्याला ॥१६०॥\n\nहा कवठे बहादूरचा वारकरी । झाला मरीनें आजारी ।\nढाळ होती वरच्यावरी । उलटी मुळींच थांबेना ॥६१॥\n\nगोळे हातांपायांसी । येऊं लागले बहुवशी ।\nकोण न जाई त्याजपाशीं । शुश्रुषा त्या करावया ॥६२॥\n\nपोलिसभयानें हें वृत्त । कळविलें ना कोणाप्रत ।\nशेगांवीचे समस्त । लोक जाया निघाले ॥६३॥\n\nवाडा घटकेंत मोकळा झाला । हा वारकरी मात्र होता पडला ।\nकठीण काळच्या समयाला । कोणी न येती उपयोगी ! ॥६४॥\n\nलोक सुखाचे सोबती । संकटकालीं अव्हेरिती ।\nतेथें एक रक्षण करती । संत अथवा देव हो ॥६५॥\n\nतो पाहून प्रकार । श्रीगजानन साधुवर ।\nम्हणाले हा ओसरीवर । निजला यास घेऊन चला ॥६६॥\n\nलोक म्हणती गुरुराया ! । हा बहुतेक मेला सदया ।\nयाच्या नादीं लागतां वायां । संकट येईल आपणांतें ॥६७॥\n\nपन्नास माणूस बरोबर । आपल्या येधवां साचार ।\nमरीचा तो झाला जोर । सांप्रत या पंढरीसी ॥६८॥\n\nअशा स्थितींत ये ठाई । थांबणें हें कांहीं बरें नाहीं ।\nचला जाऊं लवलाही । चंद्रभागेच्या पलीकडे ॥६९॥\n\nतों महाराज म्हणती अवघ्यांला । तुम्ही कैसें खुळावला ? ।\nआपल्या देशबंधूला । सोडितां हें बरें नव्हे ! ॥१७०॥\n\nऐसें वाटून जवल गेले । वारकर्\u200Dयाला करा धरलें ।\nत्यासी उठून बसविलें । आणि केलें मधुरोत्तर ॥७१॥\n\nचाल बापा ऊठ आतां । जाऊं आपल्या वर्\u200Dहाडप्रांता ।\nवारकरी म्हणे गुरुनाथा ! । आतां वर्\u200Dहाड कशाचें हो ? ॥७२॥\n\nसमीप आला माझा अंत । जवळ नाहीं कोणी आप्त ।\nतई म्हणाले सद्गुरुनाथ । वेड्या ! ऐसा भिऊं नको ॥७३॥\n\nतुझें टळलें गंडांतर । ऐसें वदोन ठेविला कर ।\nत्या वारकर्\u200Dयाच्या शिरावर । ढाळ उलटी बंद झाली ॥७४॥\n\nवाटूं लागली थोडी शक्ति । उभा राहिला त्वरित गती ।\nसंतानें ज्या धरिलें हातीं । त्यातें निजमनें यम नेई कसा ? ॥७५॥\n\nघटकेंत झाला पहिल्यापरी । मंडळीच्या बरोबरी ।\nचंद्रभागेच्या पैलतीरीं । आला समर्थासमवेत ॥७६॥\n\nआनंद झाला फार त्यासी । वंदी समर्थचरणांसी ।\nम्हणे दयाळा काढिलें मशी । दाढेंतून काळाच्या ॥७७॥\n\nऐसा घडतां चमत्कार । भक्त करिती जयजयकार ।\nआले कुर्डुवाडीवर । निर्धास्तपणें सर्वही ॥७८॥\n\nपंढरीची करून वारी । आली शेगांवाप्रती सारी ।\nमंडळी ती बरोबरी । श्रीगजाननस्वामीच्या ॥७९॥\n\nएक कर्मठ ब्राह्मण । घ्याया आला दर्शन ।\nत्या शेगांवाकारण । श्रीगजाननस्वामींचें ॥१८०॥\n\nतयानें स्वामीची कीर्ति । निजदेशीं ऐकिली होती ।\nम्हणून आला दर्शनाप्रती । फार लांबून त्या ठायां ॥८१॥\n\nसोवळें ओंवळें त्याचें अती । तो होता मध्वमती ।\nखट्टू झाला परम चित्तीं । समर्थासी पाहातां ॥८२॥\n\nव्यर्थ आलों म्हणे येथ । या वेड्यासी वंदण्याप्रत ।\nहा भ्रष्टाचा आहे सत्य । सार्वभौम शिरोमणी ॥८३॥\n\nसोंवळें ओंवळें येथ मेलें । अनाचाराचें राज्य झालें ।\nअशा पिशाला म्हणूं लागले । साधू लोक हाय हाय ॥८४॥\n\nतो तया मठांत । काळें कुत्रें झालें मृत ।\nपडलें होतें त्याचें प्रेत । येण्याजाण्याच्या वाटेवरी ॥८५॥\n\nत्या श्वानातें पाहून । ब्राह्मण झाला मनीं खिन्न ।\nआणूं कसें जीवन । श्वान मध्यें पडला हा ॥८६॥\n\nयाला न कोणी उचलीती । गांजा सदैव धुनकिती ।\nया वेड्यातें वंदिताती । महाराज, महाराज, म्हणून ॥८७॥\n\nजळो याचें साधुपण । मला बुध्दि कोठून ।\nझाली याचें दर्शन । घ्याया कांहीं कळेना ॥८८॥\n\nत्याचा संशय फेडावया । समर्थ आसन सोडोनियां ।\nयेते झाले तया ठायां । जेथें होता ब्राह्मण ॥८९॥\n\nआणि म्हणाले तयाप्रत । पूजा करावी यथास्थित ।\nकुत्रें झालें नाहीं मृत । संशय उगा घेऊं नका ॥१९०॥\n\nतें ऐकून रागावला । निज समर्था बोलूं लागला ।\nअरे नाहीं वेड मला । तुझ्यासम लागलेलें ॥९१॥\n\nकुत्रें मरून झाला प्रहर । त्याचें प्रेत रस्त्यावर ।\nपडलें याचा विचार । तुम्हीं न कोणी केला कीं ॥९२॥\n\nऐसें बोलतां विप्राला । समर्थांनीं जाब दिला ।\nआम्ही भ्रष्ट आम्हांला । तुमच्यासम ज्ञान नाहीं ॥९३॥\n\nपरी खंति न करा तिळभर । पाणी आणाया घागर ।\nघेऊन चलावें सत्वर । माझ्यामागें विप्रवरा ॥९४॥\n\nऐसें बोलून कुत्र्यापासीं । येते झाले पुण्यराशी ।\nस्पर्श पदाचा करतां त्यासी । कुत्रें बसलें उठोन ! ॥९५॥\n\nतों पाहता चमत्कार । ब्राह्मण झाला निरुत्तर ।\nम्हणे याचा अधिकार । थोर आहे देवापरी ॥९६॥\n\nमी व्यर्थ निंदा केली । योग्यता ना जाणली ।\nऐसें म्हणून घातली । समर्थाच्या मिठी पायां ॥९७॥\n\nमाझे अपराध गुरुवरा ! । आज सारे क्षमा करा ।\nवरदहस्त ठेवा शिरा । मी अनंत अपराधी ॥९८॥\n\nतूंच सोंवळा साचार । एक आहेस भूमीवर ।\nकरण्या जगाचा उध्दार । तुम्हां धाडिलें ईश्वरानें ॥९९॥\n\nश्रोते त्याच दिवशीं भली । समाराधना त्यानें केली ।\nकुशंका मनाची पार फिटली । लीन झाला अत्यंत ॥२००॥\n\nप्रसाद घेऊन गेला परत । आपुल्या तो देशाप्रत ।\nसमर्थ साक्षात् भगवंत । ऐसी प्रचीति आली तय ॥१॥\n\nस्वस्ति श्रीदासगणूविरचित । हा गजाननविजय नामें ग्रंथ ।\nभाविकां लाभो सत्पथ । हेंचि इच्छी दासगणू ॥२०२॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य अष्टादशोऽध्यायः समाप्तः ॥",
  "adhyay_en": "॥ श्रीगणेशाय नमः ॥\n\nजयजयाजी चिद्रिलासा । हे गोविंदा श्रीनिवासा ।\nहे आनंदकंदा परेशा । पाहि माम् दीनबंधो ॥१॥\n\nहे केशवा केशीमर्दना । हे माधवा मधूसुदना ।\nहे पूतनाप्राणशोषणा । पांडुरंगा रुक्मिणीपते ॥२॥\n\nकाय माझ्या आहे मनीं । तें तूं जाणसी चक्रपाणी ।\nतेंच का रे तुजलागुनी । बोलून दावूं पद्मनाभा ॥३॥\n\nभक्त जी जी इच्छा करी । ती तूं पुरविसी श्रीहरी ।\nऐसें पुराणाभीतरीं । आहे वर्ण्न बहुसाळ ॥४॥\n\nम्हणून माझ्या मनोरथा । पूर्ण करा पंढरीनाथा ।\nसोडा मनींची कठोरता । दासगणू हा तुझा असे ॥५॥\n\nअकोटाचे शेजारीं । मुंडगांव नामें एक नगरीं ।\nतेथें बायजा नामें खरी । समर्थाची भक्तीण असे ॥६॥\n\nहळदी माळ्याच्या वंशांत । इचा जन्म झाला सत्य ।\nशिवराम नामें इचा तात । भुलाबाई जननी असे ॥७॥\n\nबायजाचे बाळपणीं । लग्न झालें होतें जाणी ।\nललाटीं जें विधात्यांनीं । लिहिलें असेल तेंच घडे ॥८॥\n\nबायजा आली तारूण्यांत । गर्भाधान करण्याप्रत ।\nघेऊन गेला तिचा तात । जामाताच्या गृहासी ॥९॥\n\nपरी उपयोग नाहीं झाला । जामात षंढ होता भला ।\nतेणें जनकजननीला । शिक झाला अनावर ॥१०॥\n\nबायजेकडे पाहून । जननी करी रोदन ।\nमाझ्या बाईचें तारूण्य । वांझ पाहूं राहातें ॥११॥\n\nभुली म्हणे शिवरामासी । बायजा न ठेवा ऐशी ।\nदुसरा नवरा करून इसी । देणें आहे भाग पाहा ॥१२॥\n\nशिवराम म्हणे त्यावर । ऐसा नको सोडूं धीर ।\nहा पुरुषत्वाचा प्रकार । खरा एकदम कळेना ॥१३॥\n\nकांहीं दिवस वाट पाहूं । नको ऐसी अधीर होऊं ।\nबायजासी येथेंच ठेवूं । तिच्या सासुरवाडीला ॥१४॥\n\nनपुसकत्व अधोपरी । आलें असेल त्याला जरी ।\nतें औषधानें होईल दुरी । वाट पाही यास्तव ॥१५॥\n\nऐसें उभयतां बोलून । बायजासी तेथें ठेवून ।\nआले मुंडगांवाकारण । आपुल्या घरातें ॥१६॥\n\nबायजीचें वय पंधरासोळा । वर्ण काळासावळा ।\nतारुण्यानें मुसमुसला । होता जिचा शरीरभाग ॥१७॥\n\nडोळे नाक पाणीदार । बांधा उंच मनोहर ।\nजिला पाहातां अंतर । कामुकाचें मोहित होई ॥१८॥\n\nतिच्या थोरल्या दिरासी । पाहूनियां बायजासी ।\nइच्छा जाहली मानसीं । संभोग तिचा करावया ॥१९॥\n\nत्यानें प्रयत्न केले नाना । वळवावया तिच्या मना ।\nम्हणूं लागला क्षणक्षणा । ऐसें बायजाकारणें ॥२०॥\n\nहताश ऐशी मुळीं न होई । मीच तुला पतीचे ठायीं ।\nआमरण करीन पाही । तुझें वेडे संगोपन ॥२१॥\n\nझुरणें दे हें सोडून । आनंदित ठेवी मन ।\nवेडे आजपासून । मीच नवरा समज तुला ॥२२॥\n\nऐसें त्यानें सांगावें । चाळे नाना करावें ।\nकांहीं आमिष दावावें । चित्त तिचें भुलवाया ॥२३॥\n\nपरी उपयोग होईना । बायजीच्या न हें येई मना ।\nती म्हणे हे नारायणा ! । कां रे दैन्य मांडलेंस ? ॥२४॥\n\nबाळपणापासून । ध्याइले मीं तुझे चरण ।\nत्याचेंच कां हें मजलागून । फल दृष्टीं पडावें ? ॥२५॥\n\nजयाचा मीं हात धरिला । तो ना पुरुष कळून आला ।\nदैवयोग समजून चुकला । संसार नशिबीं नाहीं मम ॥२६॥\n\nबरें झालें तुझ्याठायीं । चित्त आतां रमेल पाही ।\nकृपा करीरे शेषशायी । स्पर्श पुरुषाचा न होवो मला ॥२७॥\n\nज्येष्ठ दीर एके दिवसीं । येता झाला बायजापासीं ।\nआपला हेतु कळविण्यासी । रात्रीचिया समयाला ॥२८॥\n\nतों बायजानें इनकार । करून केलें उत्तर ।\nकैसी लाज तिळभर । नाहीं उरलीं चित्तीं तुझ्या ॥२९॥\n\nतूं माझा ज्येष्ठ दीर । पित्यापरीस साचार ।\nसोडा हा अविचार । स्वैर ऐसा होऊं नको ॥३०॥\n\nह्या तियेच्या भाषणा । तो ना आणी मुळीं मना ।\nहोतां कामाची वासना । नीति विलया जातसे ॥३१॥\n\nअंगावरी टाकण्या हात । जों तो पाही इतक्यांत ।\nतयाचा तो थोरला सुत । माडीवरून पडला हो ॥३२॥\n\nखोक पडली डोक्यासी । बायजेनें धरिलें त्यासी ।\nबसवून आपुल्या मांडीसी । औषध लावूं लागली हो ॥३३॥\n\nबायजा म्हणे ज्येष्ठ दीरा । या गोष्टीचा विचार करा ।\nअभिलाष तो नाहीं बरा । परस्त्रियेचा केव्हांही ॥३४॥\n\nमुलगा पडलेला पाहून । भय पावलें त्याचें मन ।\nअनुताप त्यासी झाला पूर्ण । केलेलिया कर्माचा ॥३५॥\n\nत्यानें नाद सोडिला । सदनीं निवांत राहिला ।\nपुढें शिवराम घेऊन गेला । कन्येस आपुल्या मुंडगांवीं ॥३६॥\n\nभुलाई म्हणे पतीसी । चला जाऊं शेगावांसी ।\nमहाराजातें पुसायासी । पुढील भाकीत बायजेचें ॥३७॥\n\nतें मानेलें शिवरामासी । आला घेऊन कन्येसी ।\nमहाराजांतें पुसायासी । आपुल्या त्या कांतेसह ॥३८॥\n\nबायजा घातली पायांवर । केली विनंति जोडून कर ।\nकृपा करा या मुलीवर । पुत्र पौत्र द्यावे हिला ॥३९॥\n\nतें समर्थांनीं ऐकिलें । शिवरामासी हांसत वदले ।\nअरे नशिबीं नाहीं लिहिलें । विधात्यानें पुत्र हिच्या ॥४०॥\n\nजेवढे पुरुष जगतांत । तेवढे असती हिचे तात ।\nउगे न पडा फंदांत । लग्न हिचें करण्याच्या ॥४१॥\n\nतें ऐकतां शिवरामाला । अनावर शोक झाला ।\nघेऊन त्या बायजाला । परत आला मुंडगांवीं ॥४२॥\n\nपरी त्या समर्थवचनांनी । बायजा आनंदली मनीं ।\nनिष्ठा गजाननाच्या चरणीं । जडली तेव्हांपासून ॥४३॥\n\nसमर्थांचा एक भक्त । पुंडलिक नामें मुंडगांवांत ।\nत्याच्या संगें शेगांवांत । बायजा येऊं लागली ॥४४॥\n\nपहिल्या प्रथम अडथळा । जननीजनकें नाहीं केला ।\nशेगांवांस जाण्याला । पुंडलिकाचे बरोबर ॥४५॥\n\nत्यांना ऐसें वाटलें । साधुचरण इनें धरिले ।\nतेच तिच्या करतील भले । निजकृपेनें कल्याणा ॥४६॥\n\nपुरुषत्व देतील जामातासी । अशक्य ना कांहीं संतांसी ।\nऐसा विचार मानसीं । करून राहिले स्वस्थ ते ॥४७॥\n\nपुंडलिकाचे बरोबरी । बायजा जाऊं लागली खरी ।\nतेणें पुकार जगभरी । ऐशा रीतिं जाहली ॥४८॥\n\nहें शेगांवच्या वारीचें । ढोंग आहे दोघांचें ।\nतरुणपणीं मानवाचें । मन परमार्थी लागेना ॥४९॥\n\nबायजा आहे तरणीज्वान । पुंडलिकासीही तारुण्य ।\nयांची वारी विषयभान । हीच आहे निःसंशय ॥५०॥\n\nपरस्परें प्रीति जडली । विषयसुखाची नवाळी ।\nगण्या ही युक्ति केली । वाटते या उभयतांनीं ॥५१॥\n\nपुंडलिक जरी माळी असता । तरी हा संबंध योग्य होता ।\nबायजाच्या धरण्या हाता । कां कीं तरुण दोघेही ॥५२॥\n\nपुंडलिक आहे मराठी । ही माळ्याच्या आली पोटीं ।\nम्हणून यांची ताटातुटी । केलीच पाहिजे जातीस्तव ॥५३॥\n\nया दोघांचें अंतर । शुध्द होतें साचार ।\nनव्हता कामाचा विकार । मनीं उत्पन्न जाहला ॥५४॥\n\nभुलाई म्हणे बायजासी । तूं कां कारटे अहर्निशीं ।\nपुंडालिकाच्या घरा जासी । हें कांहीं कळेना ॥५५॥\n\nऐशा तरुण वयांत । तुम्हां कशाचा परमार्थ ? ।\nकोल्हा न राही उपोषित । उंसाचिया फडामधीं ॥५६॥\n\nवा पाहून बाटुकाला । बैल नाहीं पुढें गेला ।\nकारटे आमुच्या नांवाला । काळें उगें लावूं नको ॥५७॥\n\nभुलाई म्हणे नवर्\u200Dयासी । हिला नका ठेवूं ऐसी ।\nलावून द्यावे मोहतरासी । पाहा पोरगा माळ्याचा ॥५८॥\n\nही पुंडलिकाच्या घरीं जाते । सदा त्यासी हितगुज करिते ।\nएकमेकां पाहून भरतें । येत दोघां प्रेमाचें ॥५९॥\n\nजाऊं चला शेगांवास । घेऊन या कारटीस ।\nसांगूं अवघे महाराजास । चाळे या बायजीचे ॥६०॥\n\nसंतासी अवघें कळतें । ते सन्न्तीचे चाहाते ।\nपोटामाजीं कधीं न निघते । चंदनाच्या दुर्गंधी ॥६१॥\n\nभुला-शिवराम-बायजाबाई । पुंडलीक भोकर्\u200Dया आला तोही ।\nचौघे येऊन लागले पाई । शेगांवीं श्रीसमर्थांच्या ॥६२॥\n\nपुंडलिकासी पाहून । बोलूं लागले दयाघन ।\nकीं बायजा तुझी बहीण । पूर्व जन्मींची पुंडलिका ॥६३॥\n\nलोक निंदा जरी करिती । तरी अंतर न द्यावें इजप्रती ।\nदोघें मिळून करा भक्ति । सच्चिदानंद हरीची ॥६४॥\n\nभुले आपुल्या पोरीस । लावूं नको भलता दोष ।\nहीं बहीण-भाऊ आहेत । मुळींच पूर्वजन्मींचें ॥६५॥\n\nशिवाय या बायजीला । कोठेंहि न नवरा भला ।\nही न आली करायाला । संसार मुळीं जगामध्यें ॥६६॥\n\nही राहील ब्रह्मचारी । अशीच गे जन्मवरी ।\nजनाबाई पंढरपुरीं । अशाच रीतीं राहिली गे ॥६७॥\n\nतिनें नामदेव गुरु केला । ही शरण आली आम्हांला ।\nमाझ्या जनाबाईला । कोणी ना आतां छळावें ॥६८॥\n\nऐसें समर्थांचें भाषण । शिवरामानें ऐकून ।\nगेला असे गहिंवरून । शब्द न कांही बोलवे ॥६९॥\n\nघेऊन आपुल्या मुलीला । शिवराम मुंडगांवासी आला ।\nपुढें बायजाच्या वारीला । अडथळा कोणी केला नसे ॥७०॥\n\nमहाराज आपुल्या भक्ताप्रत । सदैव रक्षण करितात ।\nते कसे, ही थोडक्यांत । गोष्ट सांगतों ये ठाई ॥७१॥\n\nभाऊ राजाराम कवर । एक   डाँक्टर ।\nपहा खामगांवावर । दवाखान्याचा अधिकारी ॥७२॥\n\nत्यास दुर्धर फोड झाला । आणविला मोठ्या डाँक्टराला ।\nऔषधपाणी करायाला । खामगांवामाझारीं ॥७३॥\n\nबुलढाणा अकोला उमरावती । येथून डाँक्टर आणिले असती ।\nशस्त्रक्रिया करण्याप्रती । त्या भाऊच्या फोडाला ॥७४॥\n\nनाना औषधें पोटांत दिलीं । विविध पोटीसें बांधिलीं ।\nशस्त्रक्रिया ही असे केली । त्या झालेल्या फोडाला ॥७५॥\n\nकशाचा ना उपयोग झाला । फोड वाढुं लागला ।\nवडील बंधूस धाक पडला । त्या भाऊच्या दुखण्याचा ॥७६॥\n\nभाऊ तळमळे शय्येवरी । व्याधि असह्य झाली खरी ।\nशेवटीं त्यानें अंतरीं । विचार ऐसा केला हो ॥७७॥\n\nआतां हाच उपाय । आठवावे सद्गुरुपाय ।\nयाविणें दुसरी सोय । कांहीं नसे राहिली ॥७८॥\n\nपडल्या पडल्या जोडी हात । म्हणे धांव धांव हे सद्गुरुनाथ ।\nया लेंकराचा वृथा अंत । किमपि आतां पाहूं नका ॥७९॥\n\nऐशी श्रोते विनवणी । करूं लागला क्षणोक्षणीं ।\nरात्र गेली उलटोनी । सुमारें समय एकाचा ॥८०॥\n\nतमानें भरलें अंबर । रात्रीचा तो शब्द किर्र ।\nकोल्हे-हुकेनें कांतार । दणाणून गेलें हो ॥८१॥\n\nतो एक दमणी आली । तट्ट्यावरी लागलेली ।\nगाडीस होती जुंपिली । जोडी खिलार्\u200Dया बैलांची ॥८२॥\n\nकंठामाजीं घागरमाळा । वाजूं लागल्या खळखळा ।\nमागें पुढें सोडिला । होतां पडदा दमणीस ॥८३॥\n\nदवाखान्याच्या दारापाशीं । दमणी आली निश्चयेंसी ।\nडाँक्टर पाहात होता तिसी । पडून आपल्या शय्येवर ॥८४॥\n\nतों एक उतरला । ब्राह्मण दमणीला खालीं भला ।\nदार ठोठावूं लागला । डाँक्टराच्या बंगल्याचें ॥८५॥\n\nडाँक्टराच्या बंधूंनीं । दार उघडलें ते क्षणीं ।\nप्रश्न केला कोठूनी । आपण आलांत ये ठायां ? ॥८६॥\n\nब्राह्मण बोले त्याकारण । माझें गजा नामाभिधान ।\nतीर्थअंगारा घेऊन । शेगांवाहून आलों मी ॥८७॥\n\nडाँक्टर भाऊ कवराला । जो का आहे फोड झाला ।\nहा अंगारा पाठविला । लावण्या त्या फोडासी ॥८८॥\n\nप्यावयासी दिलें तीर्थ । हें घ्या आपुल्या हातांत ।\nमी जातों आतां परत । वेळ न मशी राहावया ॥८९॥\n\nतीर्थअंगारा देऊन । निघून गेला ब्राह्मण ।\nत्या शोधाया कारण । भाऊनें शिपाई पाठविला ॥९०॥\n\nपरी न पत्ता लागला । गाडी न दिसली कवणाला ।\nभाऊ मनीं घोटाळला । कशाचा ना तर्क चाले ॥९१॥\n\nफोडास लावितां अंगारा । तो तात्काळ फुटला खरा ।\nयेऊं लागला भराभरा । पूं त्या श्रोते फोडांतून ॥९२॥\n\nएक घटका गेल्यावर । पूं गेला निघून पार ।\nपाहा किती आहे जोर । समर्थाच्या अंगार्\u200Dयाचा ? ॥९३॥\n\nभाऊस निद्रा लागली । व्याधीं पुढें बरी झाली ।\nहळूहळू शक्ति आली । भाऊ झाला पूर्ववत् ॥९४॥\n\nदर्शना गेला शेगांवास । तों समर्थ वदले ऐसें त्यास ।\nमाझ्या गाडीबैलास । नुसता न चारा दिलास तूं ॥९५॥\n\nहें सांकेतिक भाषण । कळलें भाऊलागून ।\nहृदय आलें उचंबळून । त्या भाऊ कवराचें ॥९६॥\n\nत्या रात्रीचा ब्राह्मण । खचित माझा गजानन ।\nलेंकरासाठीं धांवून । खामगांवास आला हो ॥९७॥\n\nकवरें केलें अन्नदान । त्या व्याधीच्या निमित्त जाण ।\nअंतर्ज्ञानी असती पूर्ण । श्रीगजानन अवलिया ॥९८॥\n\nअसो एकदां समर्थस्वारी । निघती झाली पंढरपुरीं ।\nत्या श्रीचंद्रभागेतीरीं । विठ्ठलासी भेटावया ॥९९॥\n\nहोती मंडळी बरोबर । दिवस वारीचा साचार ।\nस्पेशल गाड्या वरचेवर । जाऊं लागल्या पंढरीला ॥१००॥\n\nजगू आबा पाटील हरी । बापुना व मंडाळी दुसरी ।\nसोडूनिया शेगांव नगरी । नागझरीला आले हो ॥१॥\n\nत्या गांवीं माळावर । आहे एक भुयार ।\nयेथें गोमाजी नामें साधुवर । समाधिस्त झालासे ॥२॥\n\nझरे जिवंत पाण्याचे । आसपास त्या माळाचे ।\nआहेत म्हणून गांवाचें । नांव पडलें नागझरी ॥३॥\n\nहा गोमाजी बोवा साचा । गुरु महादाजी पाटलाचा ।\nप्रथम आशीर्वाद झाला साचा । शेगांवींच्या पाटीलवंशा ॥४॥\n\nम्हणून पाटील शेगांवचे । गोमाजीला वंदून साचे ।\nरस्त्यास लागती पंढरीचे । ऐसा त्यांचा परिपाठ ॥५॥\n\nया परिपाठे म्हणून । नागझरीसी येऊन ।\nअग्निरथांत बैसून । निघते झाले पंढरीला ॥६॥\n\nहरीपाटला बरोबरी । समर्थाची होती स्वारी ।\nबापुना आणि दुसरीं । माणसें पांचपन्नास ॥७॥\n\nआषाढ शुध्द नवमीचा । तो दिवस होता साचा ।\nसमुदाय वारकर्\u200Dयांचा । येऊं लागला पंढरीसी ॥८॥\n\nमेघ दाटले अंबरीं । क्वचित् कोठें भूमीवरी ।\nपर्जन्याची वृष्टी खरी । होऊं लागली श्रोते हो ! ॥९॥\n\nतें भुवैकुंठ पंढरपुर । गजबजून गेलें फार ।\nभरतीं येतां सागर । जेवीं जाय उचंबळोनी ॥११०॥\n\nप्रदक्षणेच्या रस्त्यावरी । टाळांची ती गर्दी खरी ।\nजय जय रामकृष्ण हरी । भक्त म्हणती उच्च स्वरें ॥११॥\n\nशब्द कवणाचा कवणाला । न ये ऐकावयाला ।\nऐसा आनंदी आनंद चालला । तो वानूं कोठवर ॥१२॥\n\nनाथ निवृत्ति ज्ञानेश्वर । सांवता गोरा कुंभार ।\nश्रीतुकोबा देहूकर । सोपान मुक्ता जनार्दन ॥१३॥\n\nया संतांच्या पालख्या । पंढरीस आल्या देखा ।\nभक्तांनीं उधळिला बुक्का । आदर करायाकारणें ॥१४॥\n\nत्यायोगें आकाशांत । बुक्क्याचें जणूं झालें छत ।\nसुवास उठला घमघमीत । गर्दी तुळशीफुलांची ॥१५॥\n\nश्रोते त्या समयाला । सम आले पंढरीला ।\nउतरले जाऊन वाड्याला । त्या कुकाजी पाटलाच्या ॥१६॥\n\nहा प्रदक्षणेच्या वाटेवरी । वाडा चौफाळ्याशेजारीं ।\nदर्शनाला भीड खरी । झाली असे राउळांत ॥१७॥\n\nलिस हाताहातावरी । उभे राहिले रस्त्यांतरीं ।\nपथें चालले वारकरी । भजन करीत हरीचें ॥१८॥\n\nएकादशीस साचार । हरी पाटलाबरोबर ।\nबापुनाविना इतर । गेले दर्शना हरीच्या ॥१९॥\n\nबापुना मागें राहिला । तो होता स्नानासी गेला ।\nम्हणून त्यासी वेळ झाला । मंडळी गेली निघून ॥१२०॥\n\nस्नान करून आला घरीं । तों समजलें ऐशापरी ।\nदर्शनासी गेली सारी । आतांच मंडळीं विठ्ठलाच्या ॥२१॥\n\nमग तोही निघाला पळत पळत । दर्शनाचा धरून हेत ।\nराउळाच्या भोंवतीं अमित । गर्दी झाली लोकांची ॥२२॥\n\nमुंगीस वाट मिळेना । तेथें हा बापुना ।\nकेवीं जाईल दर्शना । शिवाय गरिबी पदरांत ॥२३॥\n\nबापुना म्हणे मानसीं । हे विठ्ठला हृषीकेशी ।\nकां रे निष्ठुर झालासी ? । मजला देई दर्शन ॥२४॥\n\nतूं सांवत्या माळ्याकारण । अरणीं गेलास धांवून ।\nतेवीं येई राउळांतून । मज भेटाया पांडुरंगा ॥२५॥\n\nअरण होते आठ कोस । तैसें नव्हें येथें खास ।\nमी मंदिराच्या सान्निध्यास । उभा आहे वाटेवरी ॥२६॥\n\nतुला लोक म्हणतात । तूं अनाथांचा असशी नाथ ।\nमग कां रे देवा मजप्रत । उपेक्षिलें या वेळीं ? ॥२७॥\n\nऐसा बहुत धांवा केला । शेवटीं बापुना हताश झाला ।\nपरत बिर्\u200Dहाडासी आला । अस्तमानाचे समयास ॥२८॥\n\nमुख झालें होतें म्लान । अवघ्या दिवसांचें उपोषण ।\nबापुनाचें अवघें मन । विठ्ठलाकडे लागलें ॥२९॥\n\nशरीर मात्र होतें घरीं । मन मंदिराच्या सभोंवरी ।\nफिरत होतें भिरीभिरी । याचें नांव ध्यास हो ॥१३०॥\n\nबापुनासी पाहून । हंसूं लागले अवघेजण ।\nहा बेटा अभागी पूर्ण । कळून आला आपणां ॥३१॥\n\nशेगांवाहून दर्शना । पंढरीसी आला जाणा ।\nयेथें येऊन खेळ नाना । फिरला पाहात गांवामध्यें ॥३२॥\n\nयाची दांभिक अवघी भक्ति । यास कशाचा श्रीपती ? ।\nऐन वेळेला राहती । गैरहजर दुर्दैवी ! ॥३३॥\n\nकोणी म्हणाले बापुनाला । वेदान्त आहे अवघा आला ।\nतो कशाशीं दर्शनाला । जाईल सांगा राउळांत ॥३४॥\n\nत्याचा भगवंत हृदयांत । आहे सर्वदा खेळत ।\nवेदान्त्याचें ऐसें मत । दगडामाजीं काय आहे ? ॥३५॥\n\nआपण वेडे म्हणून । घ्याया गेलों दर्शन ।\nबापुनाचा नारायण । वाटेल तेथें उभा असे ॥३६॥\n\nमग दुसरा म्हणाला । मग हा येथें कशास आला ? ।\nकां शेगांवीं तयाला । भेटला नसता ईश्वर ? ॥३७॥\n\nअहो हे वेदान्ती । लोकां ज्ञान सांगती ।\nशब्द चावटी हमेश करिती । अनुभवाचा लेश नसे ॥३८॥\n\nसगुणोपासना झाल्या पूर्ण । मग होणार आहे ज्ञान ।\nन आल्यासी लहानपण । तरुणपणा येतो कसा ? ॥३९॥\n\nऐसा उपहास तयाचा । प्रत्येकानीं केला साचा ।\nअवघ्यांपुढें एकट्याचा । टिकाव लागावा कुठूनी ? ॥१४०॥\n\nतो बापुना बसला उपोषित । दातांसी लावूनी दांत ।\nते होते अवघे पहात । स्वामी निजल्या जागाहून ॥४१॥\n\nगरीबाचें सांकडें । साधूलाच एक पडे ।\nसत्संगती ज्याला घडे । तेच खरे भाग्यवान ॥४२॥\n\nसमर्थ म्हणती बापुना । दुःख नको करूंस मना ।\nये तुला रुक्मिणीरमणा । भेटवितों ये काळीं ॥४३॥\n\nतों महाराज उभे राहिलें । कटीं हात ठेविलें ।\nपाय खालीं जुळविलें । समचरण दावावया ॥४४॥\n\nतुळशीफुलांच्या माळा कंठीं । मूर्ति सांवळी गोमटी ।\nबापुनाच्या पडली दृष्टी । शीर ठेविलें पायांवर ॥४५॥\n\nपुन्हां जो पाहे वरीं । समर्थ दिसले पहिल्यापरी ।\nतेणें बापुनाच्या अंतरीं । अति आनंद जाहला ॥४६॥\n\nधोतर, पागोटें आणि शेला । जो घरीं दृष्टि पडिला ।\nतोच त्यानें पाहिला । दर्शना जातां राउळांत ॥४७॥\n\nइतर म्हणाले महाराजांस । तसेंच दर्शन आम्हांस ।\nहोऊं द्या आम्हां आहे आस । पुनरपि श्रीच्या दर्शनाची ॥४८॥\n\nऐसें ऐकतां भाषण । बोलते झाले गजानन ।\nबापुनासारिखें आधीं मन । तुम्ही करा रे आपुलें ॥४९॥\n\nतें तसें झाल्यावरी । दर्शन घडवीन निर्धारीं ।\nही दर्शन वस्तु खरी । काय मिळे बाजारांत ? ॥१५०॥\n\nम्हणून ती आणून । देऊं तुम्हांकारण ।\nनिष्पाप करा आधीं मन । तरीच पुढचें घडेल हें ॥५१॥\n\nपहा समर्थांनीं बापुनाला । विठ्ठल साक्षात् दाखविला ।\nकुकाजीच्या वाड्याला । संतत्व हा खेळ नसे ॥५२॥\n\nसंत आणि भगवन्त । एकरूप साक्षात ।\nगुळाच्या त्या गोडीप्रत । कैसें करावें निराळें ? ॥५३॥\n\nकाला घेऊन अखेरी । मंडळी फिरली माघारी ।\nबापुनाच्या अंतरीं । दर्शन तें ठसावलें ॥५४॥\n\nयाच पुण्यें करून । पुत्र झाला त्याकारण ।\nरसिक चतुर विद्वान । संतसेवा न जाई वृथा ॥५५॥\n\nपंढरीच्या प्रसादानें । पुत्र झाला त्याकारणें ।\nम्हणूनच नांव त्यानें । ठेविलें नामदेव बालकासी ॥५६॥\n\nकवठे बहादूर गांवाचा । एक माळकरी होता साचा ।\nतो वर्\u200Dहाडप्रांतीचा । म्हणून उतरला वाड्यांत ॥५७॥\n\nतेथें आषाढी द्वादशीसी । मरी आली मुक्कामासी ।\nत्या पंढरपुरक्षेत्रासी । मग काय विचारितां ? ॥५८॥\n\nप्रेतामागें चाले प्रेत । पोलिस शिरती घरांत ।\nयात्रा काढून देण्याप्रत । डाँक्टराच्या हुकुमानें ॥५९॥\n\nवारकर्\u200Dयाला ओढिती । गाडीमाजीं बसविती ।\nचंद्रभागेच्या पार करिती । कुर्डुवाडी रस्त्याला ॥१६०॥\n\nहा कवठे बहादूरचा वारकरी । झाला मरीनें आजारी ।\nढाळ होती वरच्यावरी । उलटी मुळींच थांबेना ॥६१॥\n\nगोळे हातांपायांसी । येऊं लागले बहुवशी ।\nकोण न जाई त्याजपाशीं । शुश्रुषा त्या करावया ॥६२॥\n\nपोलिसभयानें हें वृत्त । कळविलें ना कोणाप्रत ।\nशेगांवीचे समस्त । लोक जाया निघाले ॥६३॥\n\nवाडा घटकेंत मोकळा झाला । हा वारकरी मात्र होता पडला ।\nकठीण काळच्या समयाला । कोणी न येती उपयोगी ! ॥६४॥\n\nलोक सुखाचे सोबती । संकटकालीं अव्हेरिती ।\nतेथें एक रक्षण करती । संत अथवा देव हो ॥६५॥\n\nतो पाहून प्रकार । श्रीगजानन साधुवर ।\nम्हणाले हा ओसरीवर । निजला यास घेऊन चला ॥६६॥\n\nलोक म्हणती गुरुराया ! । हा बहुतेक मेला सदया ।\nयाच्या नादीं लागतां वायां । संकट येईल आपणांतें ॥६७॥\n\nपन्नास माणूस बरोबर । आपल्या येधवां साचार ।\nमरीचा तो झाला जोर । सांप्रत या पंढरीसी ॥६८॥\n\nअशा स्थितींत ये ठाई । थांबणें हें कांहीं बरें नाहीं ।\nचला जाऊं लवलाही । चंद्रभागेच्या पलीकडे ॥६९॥\n\nतों महाराज म्हणती अवघ्यांला । तुम्ही कैसें खुळावला ? ।\nआपल्या देशबंधूला । सोडितां हें बरें नव्हे ! ॥१७०॥\n\nऐसें वाटून जवल गेले । वारकर्\u200Dयाला करा धरलें ।\nत्यासी उठून बसविलें । आणि केलें मधुरोत्तर ॥७१॥\n\nचाल बापा ऊठ आतां । जाऊं आपल्या वर्\u200Dहाडप्रांता ।\nवारकरी म्हणे गुरुनाथा ! । आतां वर्\u200Dहाड कशाचें हो ? ॥७२॥\n\nसमीप आला माझा अंत । जवळ नाहीं कोणी आप्त ।\nतई म्हणाले सद्गुरुनाथ । वेड्या ! ऐसा भिऊं नको ॥७३॥\n\nतुझें टळलें गंडांतर । ऐसें वदोन ठेविला कर ।\nत्या वारकर्\u200Dयाच्या शिरावर । ढाळ उलटी बंद झाली ॥७४॥\n\nवाटूं लागली थोडी शक्ति । उभा राहिला त्वरित गती ।\nसंतानें ज्या धरिलें हातीं । त्यातें निजमनें यम नेई कसा ? ॥७५॥\n\nघटकेंत झाला पहिल्यापरी । मंडळीच्या बरोबरी ।\nचंद्रभागेच्या पैलतीरीं । आला समर्थासमवेत ॥७६॥\n\nआनंद झाला फार त्यासी । वंदी समर्थचरणांसी ।\nम्हणे दयाळा काढिलें मशी । दाढेंतून काळाच्या ॥७७॥\n\nऐसा घडतां चमत्कार । भक्त करिती जयजयकार ।\nआले कुर्डुवाडीवर । निर्धास्तपणें सर्वही ॥७८॥\n\nपंढरीची करून वारी । आली शेगांवाप्रती सारी ।\nमंडळी ती बरोबरी । श्रीगजाननस्वामीच्या ॥७९॥\n\nएक कर्मठ ब्राह्मण । घ्याया आला दर्शन ।\nत्या शेगांवाकारण । श्रीगजाननस्वामींचें ॥१८०॥\n\nतयानें स्वामीची कीर्ति । निजदेशीं ऐकिली होती ।\nम्हणून आला दर्शनाप्रती । फार लांबून त्या ठायां ॥८१॥\n\nसोवळें ओंवळें त्याचें अती । तो होता मध्वमती ।\nखट्टू झाला परम चित्तीं । समर्थासी पाहातां ॥८२॥\n\nव्यर्थ आलों म्हणे येथ । या वेड्यासी वंदण्याप्रत ।\nहा भ्रष्टाचा आहे सत्य । सार्वभौम शिरोमणी ॥८३॥\n\nसोंवळें ओंवळें येथ मेलें । अनाचाराचें राज्य झालें ।\nअशा पिशाला म्हणूं लागले । साधू लोक हाय हाय ॥८४॥\n\nतो तया मठांत । काळें कुत्रें झालें मृत ।\nपडलें होतें त्याचें प्रेत । येण्याजाण्याच्या वाटेवरी ॥८५॥\n\nत्या श्वानातें पाहून । ब्राह्मण झाला मनीं खिन्न ।\nआणूं कसें जीवन । श्वान मध्यें पडला हा ॥८६॥\n\nयाला न कोणी उचलीती । गांजा सदैव धुनकिती ।\nया वेड्यातें वंदिताती । महाराज, महाराज, म्हणून ॥८७॥\n\nजळो याचें साधुपण । मला बुध्दि कोठून ।\nझाली याचें दर्शन । घ्याया कांहीं कळेना ॥८८॥\n\nत्याचा संशय फेडावया । समर्थ आसन सोडोनियां ।\nयेते झाले तया ठायां । जेथें होता ब्राह्मण ॥८९॥\n\nआणि म्हणाले तयाप्रत । पूजा करावी यथास्थित ।\nकुत्रें झालें नाहीं मृत । संशय उगा घेऊं नका ॥१९०॥\n\nतें ऐकून रागावला । निज समर्था बोलूं लागला ।\nअरे नाहीं वेड मला । तुझ्यासम लागलेलें ॥९१॥\n\nकुत्रें मरून झाला प्रहर । त्याचें प्रेत रस्त्यावर ।\nपडलें याचा विचार । तुम्हीं न कोणी केला कीं ॥९२॥\n\nऐसें बोलतां विप्राला । समर्थांनीं जाब दिला ।\nआम्ही भ्रष्ट आम्हांला । तुमच्यासम ज्ञान नाहीं ॥९३॥\n\nपरी खंति न करा तिळभर । पाणी आणाया घागर ।\nघेऊन चलावें सत्वर । माझ्यामागें विप्रवरा ॥९४॥\n\nऐसें बोलून कुत्र्यापासीं । येते झाले पुण्यराशी ।\nस्पर्श पदाचा करतां त्यासी । कुत्रें बसलें उठोन ! ॥९५॥\n\nतों पाहता चमत्कार । ब्राह्मण झाला निरुत्तर ।\nम्हणे याचा अधिकार । थोर आहे देवापरी ॥९६॥\n\nमी व्यर्थ निंदा केली । योग्यता ना जाणली ।\nऐसें म्हणून घातली । समर्थाच्या मिठी पायां ॥९७॥\n\nमाझे अपराध गुरुवरा ! । आज सारे क्षमा करा ।\nवरदहस्त ठेवा शिरा । मी अनंत अपराधी ॥९८॥\n\nतूंच सोंवळा साचार । एक आहेस भूमीवर ।\nकरण्या जगाचा उध्दार । तुम्हां धाडिलें ईश्वरानें ॥९९॥\n\nश्रोते त्याच दिवशीं भली । समाराधना त्यानें केली ।\nकुशंका मनाची पार फिटली । लीन झाला अत्यंत ॥२००॥\n\nप्रसाद घेऊन गेला परत । आपुल्या तो देशाप्रत ।\nसमर्थ साक्षात् भगवंत । ऐसी प्रचीति आली तय ॥१॥\n\nस्वस्ति श्रीदासगणूविरचित । हा गजाननविजय नामें ग्रंथ ।\nभाविकां लाभो सत्पथ । हेंचि इच्छी दासगणू ॥२०२॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य अष्टादशोऽध्यायः समाप्तः ॥",
  "youtube_video_id": "u9FeY4e-n_E"
}