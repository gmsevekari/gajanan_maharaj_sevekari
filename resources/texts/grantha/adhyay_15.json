{
  "title_mr": "अध्याय १५",
  "title_en": "Adhyay 15",
  "adhyay_mr": "॥ श्रीगणेशाय नमः ॥\n\nहे कश्यपात्मज वामना । हे बटुरुपधारी नारायणा ।\nतूं बलीच्या घेऊन दाना । कृतार्थ त्याला केलेंस ॥१॥\n\nराज्य मृत्युलोकीचें । घेतलें त्वां जरी साचें ।\nतरी दिलें पाताळाचें । राज्य बलीकारणें ॥२॥\n\nआंवळा घेऊन नारळ दिला । तुम्ही त्या पुण्यवंत बलीला ।\nआणि त्याच्या भक्तीस्तव झाला । द्वारपाळ द्वारीं तुम्ही ॥३॥\n\nया मन्वंतरानंतर । बलीच आहे होणार ।\nदेवांचा राजराजेश्वर । देवा तुझ्या वरानें ॥४॥\n\nएक घटकेंत अनंता । चहूं वेदांच्या संहिता ।\nपठण केल्या बुद्धिमत्ता । केवढी तुझी अगाध तरी ! ॥५॥\n\nअवघ्यां तुझ्या अवतारीं । हा सोंवळा अवतार श्रीहरी ।\nकोणाचाही भूमीवरी । वध न तुम्ही केलांत ॥६॥\n\nशत्रुमित्राच्या घरीं दिवा । ये अवतारीं लाविला बरवा ।\nदेव आणि दानवा । तूं वंद्य सारखाच ॥७॥\n\nदेव तेही आनंदविले । राक्षस तेही रक्षिलें ।\nआपलें ईशत्व सांभाळिलें । याच अवतारीं देवा तूं ॥८॥\n\nतुला माझा नमस्कार । असो वामना वारंवार ।\nमस्तकीं ठेवा वरद कर । तुम्ही दासगणूच्या ॥९॥\n\nटिळक बाळ गंगाधर । महाराष्ट्राचा कोहिनूर ।\nदूरदृष्टिचा सागर । राजकारणीं प्रवीण जो ॥१०॥\n\nनिज स्वातंत्र्याच्यासाठीं । ज्यानें अनंत केल्या खटपटी ।\nज्याची धडाडी असे मोठी । काय वर्णन तिचें करुं ? ॥११॥\n\nकरारी भीष्मासमान । आर्य महीचें पाहून दैन्य ।\nसतीचे झाला घेतां वाण । भीड न सत्यांत कोणाची ॥१२॥\n\nवाक्\u200Cचातुर्य जयाचें । बृहस्पतीच्या समान साचें ।\nधाबें दणाणें इंग्रजांचें । पाहून ज्याच्या लेखाला ॥१३॥\n\nकृति करुन मेळविली । ज्यानें लोकमान्य ही पदवी भली ।\nती न कोणी त्यांना दिली । ऐसा होता बहाद्दर ॥१४॥\n\nतो एके वेळीं अकोल्याला । शिवजयंतीच्या उत्सवाला ।\nलोकाग्रहें येतां झाला । व्याख्यान द्याया कारणें ॥१५॥\n\nझाली तयारी उत्सवाची । त्या अकोल्यामध्यें साची ।\nमोठमोठाल्या विद्वानांची । गेली गडबड उडून ॥१६॥\n\nदामले, कोल्हटकर, खापर्डे । आणखी विद्वान्\u200C बडेबडे ।\nजमते झाले रोकडे । तया अकोल्या ग्रामासी ॥१७॥\n\nअध्यक्ष त्या उत्सवाचे । नेमिले होते टिळक साचे ।\nनांव ऐकतां टिळकांचें । वर्\u200Dहाड सारें आनंदलें ॥१८॥\n\nशिवरायाची जयंती । याच्या आधींच या प्रांतीं ।\nझाली पाहिजे होती । त्याचें कारण ऐसें पहा ॥१९॥\n\nशिवाजीची जन्मदात्री । जी वीरमाता जिजा सती ।\nती वर्\u200Dहाडीच आपुली होती । सिंधखेडीं जन्म जिचा ॥२०॥\n\nत्या वीरगाजी शिवाजीला । जिनें पोटीं जन्म दिला ।\nवर्\u200Dहाडमहाराष्ट्र एक झाला । या सतीच्या कर्तृत्वें ॥२१॥\n\nमाता होती वर्\u200Dहाडी । पिता महाराष्ट्री शहाजी गडी ।\nअवघ्या दंपत्यांत ही जोडी । खचित होती अनुपम ॥२२॥\n\nआधींच उत्सव शिवाजीचा । जो कलिजा महाराष्ट्राचा ।\nआणखी वरी अध्यक्ष त्याचा । टिळक बाळ गंगाधर ॥२३॥\n\nआधीं एक महिना तयारी । उत्सवाची चालली खरी ।\nज्याच्या त्याच्या अंतरीं । आनंद होत चालला ॥२४॥\n\nअध्यक्ष उपाध्यक्श निवडले । स्वयंसेवक तयार झाले ।\nतईं कईकांचें म्हणणें पडलें । ऐशा रीतिं विबुध हो ॥२५॥\n\nया शिवजयंती उत्सवाला । आणा शेगांवचे महाराजाला ।\nश्रीस्वामी समर्थ गजाननाला । म्हणजे दुधांत साखर पडेल कीं ॥२६॥\n\nशिवाजीच्या राष्ट्रोद्धारा । आशीर्वाद होता खरा ।\nसमर्थांचा साजिरा । म्हणून तडीस गेला तो ॥२७॥\n\nटिळकांचें राजकारण । हेंच जिजाई-हृदय-रत्\u200Dन ।\nत्याला पाहिजे आशीर्वचन । समर्थंचि विबुध हो ॥२८॥\n\nते कित्येकां पसंत पडलें । कित्येकांस नाहीं रुचलें ।\nज्यां न रुचले ते बोलले । उघड उघड येणें रीतिं ॥२९॥\n\nतो शेगांवाचा अवलिया । कशास आणितां ये ठायां ।\nतो कांहीं तरी करुनियां । विक्षोभ करील सभेचा ॥३०॥\n\nफिरेल नागवा सभेंत । \"गिण गिण गणांत\" ऐसा म्हणत ।\nमारील वाटे कदाचित्\u200C । तो लोकमान्याला ॥३१॥\n\nकांहीं लोक बोलले । हें न म्हणणें चांगलें ।\nगजाननाचीं पाउलें । लागलीं पाहिजेत सभेला ॥३२॥\n\nत्याचें जें कां वेडेपण । तें आहे वेडयाकारण ।\nजे कोणी विद्वान् सज्जन । त्यासी न वदती वेडयापरी ॥३३॥\n\nखरेखुरे राष्ट्रोद्धारक । जरी टिळक असतील एक ।\nतरी महाराज निःशंक । सभेसी येतील ये ठायां ॥३४॥\n\nखर्\u200Dयाखोटयाची परीक्षा । साधूच हे करिती देखा ।\nम्हणून सांगतों भिऊं नका । त्यांना आमंत्रण देण्यास ॥३५॥\n\nऐसी भवति न भवति झाली । मंडळी शेगांवास आली ।\nआमंत्रण तें द्याया भली । सभेचें श्रीगजानन ॥३६॥\n\nयेतांच दादा खापडर्यासी । बोलते झाले पुण्यराशी ।\nआम्ही येऊं सभेसी । तुमच्या शिवाजी उत्सवाच्या ॥३७॥\n\nवेडयापरी न तेथें करुं । जागींच बसून मौन धरुं ।\nसुधारकांचा कधीं न करुं । मनोभंग मनाचा ॥३८॥\n\nकरावयासी राष्ट्रोद्धार । योग्य बाळ गंगाधर ।\nयाच्या परी न होणार । राष्ट्रप्रेमी पुरुष पुढें ॥३९॥\n\nस्नेही त्या टिळकाचा । अण्णा पटवर्धन नांवाचा ।\nशिष्य नरसिंहसरस्वतीचा । आळंदीचा असे जो ॥४०॥\n\nत्या दोघां पुरुषां पाहाण्यास । आम्ही येऊं अकोल्यास ।\nतें ऐकतां खापर्डयास । अती आनंद जाहला ॥४१॥\n\nपाहा पाहा कोल्हटकरा । वर्\u200Dहाडप्रांताचा ज्ञानहिरा ।\nयानें वृत्तान्त जाणिला सारा । जो का झाला अकोल्यांत ॥४२॥\n\nयावरुन संतांचें । ज्ञान केवढें अगाध साचें ।\nखर्\u200Dया राष्ट्रपुरुषाचें । प्रेम यांना पाहा किती ! ॥४३॥\n\nबोलावयाची आपणांस । जरुर पडली कांहीं न खास ।\nतेच होऊन आपणांस । येतो म्हणून म्हणाले ॥४४॥\n\nमुहूर्त या उत्सवाला । अती उत्तम लागला ।\nचला वंदून समर्थाला । आपण जाऊं अकोल्यास ॥४५॥\n\nखापर्डे कोल्हटकर । निघून गेले साचार ।\nआला आठ दिवसांवर । सभेचा तो दिवस पाहा ॥४६॥\n\nवर्\u200Dहाड सारें आनंदलें । ज्यांना त्यांना वाटलें ।\nकधीं टिळकांचीं पाउलें । पाहूं आम्ही अकोल्यांत ॥४७॥\n\nशके अठराशें तिसासी । ती सभा होती वैशाखमासीं ।\nवर्\u200Dहाडप्रांतीं अकोल्यासी । उभारिलेल्या मंडपांत ॥४८॥\n\nसण अक्षय्यतृतीयेचा । वर्\u200Dहाडप्रांतीं महत्त्वाचा ।\nपरी समुदाय जनांचा । मिळता झाला प्रचंड ॥४९॥\n\nतोच अखेरीचा दिन । त्या सभेचा होता जाण ।\nलोक आले लांबलांबून । लोकमान्यांसी पहावया ॥५०॥\n\nशिवाय श्रोते त्या दिवशीं । महाराज येणार सभेसी ।\nऐसी खबर लोकांसी । आधींच होती विबुध हो ॥५१॥\n\nमंडप चिकार भरुन गेला । जो तो पाहूं लागला ।\nम्हणती कां हो सभेला । अजूनी न आले महाराज ॥५२॥\n\nपरी ते सभा भरण्याआधीं । येऊन बसले मंडपामधीं ।\nसाधु आपल्या वाणीस कधीं । असत्यता न येऊं दे ॥५३॥\n\nसभेमाजीं उच्च स्थानीं । बसले होते कैवल्यदानी ।\nगादीस लोडा टेकूनी । जीवनमुक्त साधुवर ॥५४॥\n\nसिंहासनाच्या अग्रभागा । टिळकास दिली होती जागा ।\nत्यांच्या सन्निध बसले बघा । अण्णासाहेब पटवर्धन ॥५५॥\n\nश्रीकृष्णाचा नंदन । गणेश ज्याचें नामाभिधान ।\nखापर्डे कुलाचा कुलभूषण । एक्या बाजूस टिळकाच्या ॥५६॥\n\nदामले कोल्हटकर त्या ठायीं । भावे व्यकंटराव देसाई ।\nसभेचे पुढारी पाही । चमकत होते ते ठायां ॥५७॥\n\nआणिक व्याख्याते विद्वानेतर । बसले होते सभोंवार ।\nत्यांचें वर्णन कोठवर । करावें मी एक्या मुखें ॥५८॥\n\nसभेलागीं आरंभ झाला । हेतु प्रथम निवेदिला ।\nमग व्याख्यानसिंह उठला । टिळक बोलावयातें ॥५९॥\n\nदिवस आजचा धन्य धन्य । आहे पहा हो सज्जन ।\nस्वातंत्र्यासाठीं ज्यानें प्राण । खर्चिले आपुले पूर्वकालीं ॥६०॥\n\nत्या धनुर्धर योध्याची । वीर गाजी शिवाजीची ।\nजन्म-जयंति आहे साची । म्हणून आपण मिळालों ॥६१॥\n\nत्या रणगाजी शिवाजीला । रामदासें हातीं धरिला ।\nम्हणून त्याचा बोलबाला । झाला भरतखंडामध्यें ॥६२॥\n\nतेवींच आज येथें झालें । आशिर्वाद द्याया आले ।\nश्रीगजानन साधु भले । आपुलीया सभेस ॥६३॥\n\nम्हणून शिवाजीचे परी । सभा यशस्वी होवो खरी ।\nअशाच सभेची जरुरी । आहे सांप्रत राष्ट्राला ॥६४॥\n\nस्वातंत्र्यसूर्य मावळला । दास्यत्वाचा काळोख पडला ।\nस्वातंत्र्य नाहीं जगीं ज्याला । तो समाज प्रेतवत् ॥६५॥\n\nयासाठीं म्हणून । आहे करणें प्रयत्\u200Dन ।\nज्या शिक्षणेंकरुन । राष्ट्रप्रेम वाढेल हो ॥६६॥\n\nऐसें शिक्षण पुढिल्यांप्रती । देणें भाग निश्चिती ।\nतें शिक्षण हा भूपती । देईल कां हो अर्भकांला ? ॥६७॥\n\nऐसें टिळक म्हणाले । महाराज आसनीं उठून बसले ।\nगर्जून त्रिवार बोलले । नाहीं नाहीं ऐसें पहा ॥६८॥\n\nआवेशाच्या भरांत । बोलले गंगाधरसुत ।\nजें बोलणें किंचित् । टोचून होतें राजाला ॥६९॥\n\nत्या भाषणाचा रोख भला । समर्थांनीं जाणिला ।\nआणि हांसत हांसत शब्द केला । ऐशा रीतिं श्रोते हो ॥७०॥\n\nअरे अशानेंच पडतात । काढण्या दोन्ही दंडांप्रत ।\nऐसें बोलून गणगणांत । भजन करुं लागले ॥७१॥\n\nसभा निर्विघ्न पार पडली । टिळकांची वाहवा झाली ।\nखरें झालें त्याच सालीं । समर्थांचें भाकित ॥७२॥\n\nभूपतीनें टिळकाला । एकशें चोवीसाखालीं धरिला ।\nदोर्\u200Dया पडल्या दंडाला । आला प्रसंग शिक्षेचा ॥७३॥\n\nराजसत्तेचिया पुढें । कोणाचेंही न चाले घोडें ।\nवकील होते बडे बडे । ते झटूं लागले टिळकास्तव ॥७४॥\n\nप्रेमी मंडळी टिळकांची । जी कां होती जिव्हाळ्याची ।\nत्यांनीं पारमार्थिक उपायाची । केली योजना एक अशी ॥७५॥\n\nदादासाहेब खापर्डे । हेही होते गृहस्थ बडे ।\nते उमरावतीहून मुंबईकडे । जाऊं लागले खटल्यास्तव ॥७६॥\n\nअकोल्याच्या स्टेशनावरी । कोल्हटकरास मधुरोत्तरीं ।\nबोलते झाले ऐशापरी । तें थोडकें सांगतों ॥७७॥\n\nतुम्ही जावें शेगांवासी । समर्था विनंती करा ऐसी ।\nसोडवा बाळ टिळकासी । प्रसंग मोठा दुर्धर ॥७८॥\n\nमीच गेलों असतों तेथें । परी मी जातों मुंबईतें ।\nतुम्ही जाऊन शेगांवातें । विनंती करा महाराजा ॥७९॥\n\nलगेंच बसला गाडींत । कोल्हटकर टिळक-भक्त ।\nयेतां झाला शेगांवांत । स्वामी गजाननाकडे ॥८०॥\n\nतईं महाराज मठातें । निज आसनीं निजून होते ।\nतीन दिवस जहाले पुरते । परी न उठले यत्किंचित्\u200C ॥८१॥\n\nकोल्हटकरहि तोंवरी । बसला मठाभीतरीं ।\nजो का असेल बिगारी । तो न ऐसें वागे कदा ॥८२॥\n\nकळकळ टिळकाविषयींची । कोल्हटकरा पूर्ण साची ।\nकमाल त्यानें चिकाटीची । केली असे आपुल्या ॥८३॥\n\nजाळावांचून नाहीं कड । मायेवांचून नाहीं रड ।\nऐसी आहे एक जाड । म्हण मराठी भाषेमध्यें ॥८४॥\n\nचवथें दिवशीं समर्थ उठले । कोल्हटकरास बोलते झाले ।\nतुम्ही अलोट प्रयत्\u200Dन केले । परी न फळ येईल त्या ॥८५॥\n\nअरे छत्रपती शिवाजीला । रामदासाचा वशिला ।\nहोता परी तो कैद झाला । बादशाही अमंलांत ॥८६॥\n\nसज्जनास त्रास झाल्याविना । राज्यक्रांति होईना ।\nकंसाचा तो मनीं आणा । इतिहास म्हणजे कळेल ॥८७॥\n\nही मी देतों भाकर । ती खाऊं घाला लवकर ।\nटिळकांप्रती अंतर । यांत कांहीं करुं नका ॥८८॥\n\nया भाकरीच्या बळावरी । तो मोठी करील कामगिरी ।\nजातो जरी फार दूरी । परी न त्याला इलाज ॥८९॥\n\nऐसें ऐकतां उत्तर । साशंक झाले कोल्हटकर ।\nसमर्था करुन नमस्कार । भाकर करीं घेतली ॥९०॥\n\nती नेऊन मुंबईला । घातली टिळकास खायाला ।\nवृत्तान्त तोही कथन केला । अथपासून इतिवरी ॥९१॥\n\nतो ऐकून लोकांप्रत । टिळक बोलले हंसत हंसत ।\nस्वामींचें तें अगाध सत्य । ज्ञान आहे खचित पहा ॥९२॥\n\nयश तुमच्या प्रयत्\u200Dनासी । नाहीं निश्चयेंसी ।\nआपुली बाजू रक्षण्यासी । सरकार न्याया पाळीन ना ॥९३॥\n\nजेव्हां स्वार्थाचा संबंध नसतो । तेव्हां न्याय आठवतो ।\nहा जगाचा सिद्धान्त तो । होईल खोटा कोठूनी ? ॥९४॥\n\nमाझ्या हातें कामगिरी । मोठी होणार आहे खरी ।\nऐशी समर्थांची वैखरी । बोलली हें गूढ एक ॥९५॥\n\nभूत भविष्य वर्तमान । जाणताती साधुजन ।\nआपण मनुष्य सामान्य । पाहूं पुढें काय होतें ॥९६॥\n\nप्रसाद म्हणून भाकरी । ती कुसकरुन भक्षिली खरी ।\nदंत न मुखाभीतरीं । परी प्रसाद टाकवेना ॥९७॥\n\nझाली शिक्षा टिळकास । नेलें ब्रह्मदेशीं मंडाल्यास ।\nतेथें जन्मला गीतारहस्य । गीतेवरील ग्रंथ त्यांचा ॥९८॥\n\nहीच मोठी कामगिरी । झाली त्यांच्या हस्तें खरी ।\nमान जगत्\u200C-गुरुपरी । मिळता झाला टिळकांतें ॥९९॥\n\nया गीताशास्त्रावर । टीका झाल्या अपार ।\nत्या सांगूं तरी कोठवर ? । मति नाहीं दासातें ॥१००॥\n\nबुध हो प्रत्येक आचार्यांनीं । कालमानातें पाहूनी ।\nकेली गीतेची मांडणी । जगदोद्धार करावया ॥१॥\n\nकोणीं लाविली अद्वैतपर । कोणीं लाविली द्वैतपर ।\nकोणीं लाविली कर्मपर । त्याच एका गीतेला ॥२॥\n\nहीच मोठी कामगिरी । त्यांच्या हस्तें झाली खरी ।\nया कामाची नये सरी । कोणत्याही कृत्यातें ॥३॥\n\nयेणेंच बाळ गंगाधर । जगतीं होतील अजरामर ।\nकीर्ति त्यांची दूरवर । पसरवील ग्रंथ हा ॥४॥\n\nस्वातंत्र्य जरी मिळविलें असतें । तरी न ऐशी कीर्ति टिकते ।\nपहा करुन चित्तातें । पूर्णपणें विचार ॥५॥\n\nत्यांत फारसें नाहीं सार । तो व्यवहार लौकिकीं ॥६॥\n\nगीताशास्त्राचें तसें नाहीं । तें मोक्षपदा प्रती देई ।\nआणि समाजाची बसवी पाही । विस्कळीत घडी हें ॥७॥\n\nयावच्चंद्रदिवाकर । पुरुष बाळ गंगाधर ।\nचिरंजीव निरंतर । राहील कीर्तिरुपानें ॥८॥\n\nअसो करवीर कोल्हापुरीचा । द्विज चित्\u200Cपावन जातीचा ।\nश्रीधर गोविंद नांवाचा । काळे उपनांव जयाचें ॥९॥\n\nतो गरिबीच्या स्थितींत । गेला इंग्रजी शाळेंत ।\nआंग्\u200Dलविद्या शिकण्याप्रत । मँट्रिक परीक्षा पास झाला ॥११०॥\n\nपुढें काँलेजांत गेला । परी इन्टर नापास झाला ।\nम्हणून फिरत राहिला । वर्तमानपत्रें वाचीत ॥११॥\n\nतों केसरी पत्रांत । वाचलें ओयामा टोगो चरित्र ।\nतेणें त्याच्या मनांत । वृत्ति एक उठली अशी ॥१२॥\n\nआपण जावें विलायतेला । यंत्रविद्या ही शिकण्याला ।\nउगे भार भूमीला । होण्यामाजीं अर्थ काय ? ॥१३॥\n\nटोगो यामा दोघेजण । प्रथमतः ज्ञान संपादून ।\nअभ्युदयाकारण । जपान आणीते जहाले ॥१४॥\n\nतैसें आपण करावें । मायभूमीस उद्धरावें ।\nऐसा विचार त्याच्या जीवें । घेतला परी इलाज ना ॥१५॥\n\nद्रव्याची न लागे संगत । कोणीही ना करी मदत ।\nघरची गरीबी अत्यंत । काय करितो बिचारा ॥१६॥\n\nतो आपल्या मित्रासी । आला भेटण्या भंडार्\u200Dयासी ।\nजो मन्\u200Dरो हायस्कुलासी । होता एक शिक्षक ॥१७॥\n\nत्यासी विचार आपुला । श्रीधरानें कळविला ।\nतोही त्याला पसंत पडला । परी पैशाची वाट काय ? ॥१८॥\n\nमित्रा, एक पैशाविणें । कांहीं नाहीं जगीं होणें ।\nदरिद्रयानें मनींच करणें । मनोराज्य बापा रे ॥१९॥\n\nचाल जाऊं गांवाला । आपुल्या जन्मभूमीला ।\nत्या करवीर कोल्हापुराला । इकडे उन्हाळा विशेष ॥१२०॥\n\nदोघे बसले गाडींत । समर्थांची ऐकून कीर्त ।\nउतरते झाले शेगांवांत । साधु कैसा तो पहावया ॥२१॥\n\nपोस्टमास्तराच्या दारीं । सामान ठेविलें सत्वरीं ।\nआतुरता मोठी अंतरीं । समर्थाला पहाण्याची ॥२२॥\n\nदोघे आले मठांत । समर्थां केलें दंडवत ।\nबसते झाले जोडून हात । स्वामीचिया सन्मुख ॥२३॥\n\nमनोदय श्रीधराचा । समर्थांनीं जाणिला साचा ।\nम्हणाले उगीच परदेशाचा । विचार वेडया करुं नको ॥२४॥\n\nअवघेंच कांहीं आहे येथ । अर्थ ना भौतिक शास्त्रांत ।\nसेवी अध्यात्मविद्येप्रत । म्हणजे कृतार्थ होशील तूं ॥२५॥\n\nत्यायोगें विचारक्रांति । श्रीधराच्या झाली चित्तीं ।\nकोल्हापूरची एक व्यक्ती । आठवली या समयास त्या ॥२६॥\n\nते स्वामी कुंभारगल्लीचे । होते कोल्हापुरीचे ।\nबोलणें याच परीचें । होतें हमेशा भक्तांसी ॥२७॥\n\nतैसेच हेही गुरुमूर्ती । भक्तांसवें भाषण करिती ।\nयाचा उलगडा चित्तीं । कांहींच माझ्या होईना ॥२८॥\n\nऐसें श्रीधर आणितां मनीं । महाराज वदले गर्जोनी ।\nहिंदुस्थाना सोडूनी । उगाच कोठें जाऊं नको ॥२९॥\n\nअगणित करावें पुण्य । तेव्हांच होतें येथें जनन ।\nया भौतिक शास्त्राहून । योगशास्त्र समर्थ असें ॥१३०॥\n\nतें योगशास्त्र येतें ज्याला । तो न मानी या भौतिकाला ।\nयोगशास्त्राहून भला । अध्यात्मविचार श्रेष्ठ असे ॥३१॥\n\nतो जमल्यास करुन पाही । कोठें न आतां जाई येई ।\nऐसें समर्थ बोलतां पाही । श्रीधर चित्तीं आनंदला ॥३२॥\n\nपश्चिमेचा मावळला । तोंच पूर्वेकडे आला ।\nविचार-सूर्य त्याचा भला । श्रीधरा सुखी करण्यास ॥३३॥\n\nएक संतावांचून । विचाराचें परिवर्तन ।\nकोणी न करुं शके आन । सत्य एक त्यांनाच कळे ॥३४॥\n\nमहाराज म्हणाले या ठायीं । तुझा अभ्युदय होईल पाही ।\nकांता वाट पहाते गेहीं । तुझी कोल्हापुराला ॥३५॥\n\nजा आतां मित्रांसहित । आपुल्या कोल्हापुराप्रत ।\nतेंच पुढें झालें सत्य । श्रीधर लौकिका चढले हो ॥३६॥\n\nश्रीधर बी.ए.एम्\u200C.ए. झाले । प्रिन्सिपाँल त्या नेमिलें ।\nशिवपुरीं काँलेजाशीं भले । सिंद्याचिया राज्यांत ॥३७॥\n\nसंत साक्षात्\u200C ईश्वर । चालते बोलते भूमीवर ।\nत्यांच्या कृपेचा आधार । जया मिळे तोच मोठा ॥३८॥\n\nपहा काळे श्रीधराला । दर्शनाचा योग आला ।\nम्हणून वृत्तींत फरक पडला । खरें तेंच शोधावया ॥३९॥\n\nहें पीक संतांचें । याच देशीं यावयाचें ।\nवृक्ष नंदनवनीचें । अन्य ठायीं न येती हो ॥१४०॥\n\nस्वस्ति श्रीदासगणूविरचित । हा गजाननविजय नामें ग्रंथ ।\nदावो सर्वदा सत्पथ । परम भाविकांकारणें ॥१४१॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य पंचदशोऽध्यायः समाप्तः ॥",
  "adhyay_en": "॥ श्रीगणेशाय नमः ॥\n\nहे कश्यपात्मज वामना । हे बटुरुपधारी नारायणा ।\nतूं बलीच्या घेऊन दाना । कृतार्थ त्याला केलेंस ॥१॥\n\nराज्य मृत्युलोकीचें । घेतलें त्वां जरी साचें ।\nतरी दिलें पाताळाचें । राज्य बलीकारणें ॥२॥\n\nआंवळा घेऊन नारळ दिला । तुम्ही त्या पुण्यवंत बलीला ।\nआणि त्याच्या भक्तीस्तव झाला । द्वारपाळ द्वारीं तुम्ही ॥३॥\n\nया मन्वंतरानंतर । बलीच आहे होणार ।\nदेवांचा राजराजेश्वर । देवा तुझ्या वरानें ॥४॥\n\nएक घटकेंत अनंता । चहूं वेदांच्या संहिता ।\nपठण केल्या बुद्धिमत्ता । केवढी तुझी अगाध तरी ! ॥५॥\n\nअवघ्यां तुझ्या अवतारीं । हा सोंवळा अवतार श्रीहरी ।\nकोणाचाही भूमीवरी । वध न तुम्ही केलांत ॥६॥\n\nशत्रुमित्राच्या घरीं दिवा । ये अवतारीं लाविला बरवा ।\nदेव आणि दानवा । तूं वंद्य सारखाच ॥७॥\n\nदेव तेही आनंदविले । राक्षस तेही रक्षिलें ।\nआपलें ईशत्व सांभाळिलें । याच अवतारीं देवा तूं ॥८॥\n\nतुला माझा नमस्कार । असो वामना वारंवार ।\nमस्तकीं ठेवा वरद कर । तुम्ही दासगणूच्या ॥९॥\n\nटिळक बाळ गंगाधर । महाराष्ट्राचा कोहिनूर ।\nदूरदृष्टिचा सागर । राजकारणीं प्रवीण जो ॥१०॥\n\nनिज स्वातंत्र्याच्यासाठीं । ज्यानें अनंत केल्या खटपटी ।\nज्याची धडाडी असे मोठी । काय वर्णन तिचें करुं ? ॥११॥\n\nकरारी भीष्मासमान । आर्य महीचें पाहून दैन्य ।\nसतीचे झाला घेतां वाण । भीड न सत्यांत कोणाची ॥१२॥\n\nवाक्\u200Cचातुर्य जयाचें । बृहस्पतीच्या समान साचें ।\nधाबें दणाणें इंग्रजांचें । पाहून ज्याच्या लेखाला ॥१३॥\n\nकृति करुन मेळविली । ज्यानें लोकमान्य ही पदवी भली ।\nती न कोणी त्यांना दिली । ऐसा होता बहाद्दर ॥१४॥\n\nतो एके वेळीं अकोल्याला । शिवजयंतीच्या उत्सवाला ।\nलोकाग्रहें येतां झाला । व्याख्यान द्याया कारणें ॥१५॥\n\nझाली तयारी उत्सवाची । त्या अकोल्यामध्यें साची ।\nमोठमोठाल्या विद्वानांची । गेली गडबड उडून ॥१६॥\n\nदामले, कोल्हटकर, खापर्डे । आणखी विद्वान्\u200C बडेबडे ।\nजमते झाले रोकडे । तया अकोल्या ग्रामासी ॥१७॥\n\nअध्यक्ष त्या उत्सवाचे । नेमिले होते टिळक साचे ।\nनांव ऐकतां टिळकांचें । वर्\u200Dहाड सारें आनंदलें ॥१८॥\n\nशिवरायाची जयंती । याच्या आधींच या प्रांतीं ।\nझाली पाहिजे होती । त्याचें कारण ऐसें पहा ॥१९॥\n\nशिवाजीची जन्मदात्री । जी वीरमाता जिजा सती ।\nती वर्\u200Dहाडीच आपुली होती । सिंधखेडीं जन्म जिचा ॥२०॥\n\nत्या वीरगाजी शिवाजीला । जिनें पोटीं जन्म दिला ।\nवर्\u200Dहाडमहाराष्ट्र एक झाला । या सतीच्या कर्तृत्वें ॥२१॥\n\nमाता होती वर्\u200Dहाडी । पिता महाराष्ट्री शहाजी गडी ।\nअवघ्या दंपत्यांत ही जोडी । खचित होती अनुपम ॥२२॥\n\nआधींच उत्सव शिवाजीचा । जो कलिजा महाराष्ट्राचा ।\nआणखी वरी अध्यक्ष त्याचा । टिळक बाळ गंगाधर ॥२३॥\n\nआधीं एक महिना तयारी । उत्सवाची चालली खरी ।\nज्याच्या त्याच्या अंतरीं । आनंद होत चालला ॥२४॥\n\nअध्यक्ष उपाध्यक्श निवडले । स्वयंसेवक तयार झाले ।\nतईं कईकांचें म्हणणें पडलें । ऐशा रीतिं विबुध हो ॥२५॥\n\nया शिवजयंती उत्सवाला । आणा शेगांवचे महाराजाला ।\nश्रीस्वामी समर्थ गजाननाला । म्हणजे दुधांत साखर पडेल कीं ॥२६॥\n\nशिवाजीच्या राष्ट्रोद्धारा । आशीर्वाद होता खरा ।\nसमर्थांचा साजिरा । म्हणून तडीस गेला तो ॥२७॥\n\nटिळकांचें राजकारण । हेंच जिजाई-हृदय-रत्\u200Dन ।\nत्याला पाहिजे आशीर्वचन । समर्थंचि विबुध हो ॥२८॥\n\nते कित्येकां पसंत पडलें । कित्येकांस नाहीं रुचलें ।\nज्यां न रुचले ते बोलले । उघड उघड येणें रीतिं ॥२९॥\n\nतो शेगांवाचा अवलिया । कशास आणितां ये ठायां ।\nतो कांहीं तरी करुनियां । विक्षोभ करील सभेचा ॥३०॥\n\nफिरेल नागवा सभेंत । \"गिण गिण गणांत\" ऐसा म्हणत ।\nमारील वाटे कदाचित्\u200C । तो लोकमान्याला ॥३१॥\n\nकांहीं लोक बोलले । हें न म्हणणें चांगलें ।\nगजाननाचीं पाउलें । लागलीं पाहिजेत सभेला ॥३२॥\n\nत्याचें जें कां वेडेपण । तें आहे वेडयाकारण ।\nजे कोणी विद्वान् सज्जन । त्यासी न वदती वेडयापरी ॥३३॥\n\nखरेखुरे राष्ट्रोद्धारक । जरी टिळक असतील एक ।\nतरी महाराज निःशंक । सभेसी येतील ये ठायां ॥३४॥\n\nखर्\u200Dयाखोटयाची परीक्षा । साधूच हे करिती देखा ।\nम्हणून सांगतों भिऊं नका । त्यांना आमंत्रण देण्यास ॥३५॥\n\nऐसी भवति न भवति झाली । मंडळी शेगांवास आली ।\nआमंत्रण तें द्याया भली । सभेचें श्रीगजानन ॥३६॥\n\nयेतांच दादा खापडर्यासी । बोलते झाले पुण्यराशी ।\nआम्ही येऊं सभेसी । तुमच्या शिवाजी उत्सवाच्या ॥३७॥\n\nवेडयापरी न तेथें करुं । जागींच बसून मौन धरुं ।\nसुधारकांचा कधीं न करुं । मनोभंग मनाचा ॥३८॥\n\nकरावयासी राष्ट्रोद्धार । योग्य बाळ गंगाधर ।\nयाच्या परी न होणार । राष्ट्रप्रेमी पुरुष पुढें ॥३९॥\n\nस्नेही त्या टिळकाचा । अण्णा पटवर्धन नांवाचा ।\nशिष्य नरसिंहसरस्वतीचा । आळंदीचा असे जो ॥४०॥\n\nत्या दोघां पुरुषां पाहाण्यास । आम्ही येऊं अकोल्यास ।\nतें ऐकतां खापर्डयास । अती आनंद जाहला ॥४१॥\n\nपाहा पाहा कोल्हटकरा । वर्\u200Dहाडप्रांताचा ज्ञानहिरा ।\nयानें वृत्तान्त जाणिला सारा । जो का झाला अकोल्यांत ॥४२॥\n\nयावरुन संतांचें । ज्ञान केवढें अगाध साचें ।\nखर्\u200Dया राष्ट्रपुरुषाचें । प्रेम यांना पाहा किती ! ॥४३॥\n\nबोलावयाची आपणांस । जरुर पडली कांहीं न खास ।\nतेच होऊन आपणांस । येतो म्हणून म्हणाले ॥४४॥\n\nमुहूर्त या उत्सवाला । अती उत्तम लागला ।\nचला वंदून समर्थाला । आपण जाऊं अकोल्यास ॥४५॥\n\nखापर्डे कोल्हटकर । निघून गेले साचार ।\nआला आठ दिवसांवर । सभेचा तो दिवस पाहा ॥४६॥\n\nवर्\u200Dहाड सारें आनंदलें । ज्यांना त्यांना वाटलें ।\nकधीं टिळकांचीं पाउलें । पाहूं आम्ही अकोल्यांत ॥४७॥\n\nशके अठराशें तिसासी । ती सभा होती वैशाखमासीं ।\nवर्\u200Dहाडप्रांतीं अकोल्यासी । उभारिलेल्या मंडपांत ॥४८॥\n\nसण अक्षय्यतृतीयेचा । वर्\u200Dहाडप्रांतीं महत्त्वाचा ।\nपरी समुदाय जनांचा । मिळता झाला प्रचंड ॥४९॥\n\nतोच अखेरीचा दिन । त्या सभेचा होता जाण ।\nलोक आले लांबलांबून । लोकमान्यांसी पहावया ॥५०॥\n\nशिवाय श्रोते त्या दिवशीं । महाराज येणार सभेसी ।\nऐसी खबर लोकांसी । आधींच होती विबुध हो ॥५१॥\n\nमंडप चिकार भरुन गेला । जो तो पाहूं लागला ।\nम्हणती कां हो सभेला । अजूनी न आले महाराज ॥५२॥\n\nपरी ते सभा भरण्याआधीं । येऊन बसले मंडपामधीं ।\nसाधु आपल्या वाणीस कधीं । असत्यता न येऊं दे ॥५३॥\n\nसभेमाजीं उच्च स्थानीं । बसले होते कैवल्यदानी ।\nगादीस लोडा टेकूनी । जीवनमुक्त साधुवर ॥५४॥\n\nसिंहासनाच्या अग्रभागा । टिळकास दिली होती जागा ।\nत्यांच्या सन्निध बसले बघा । अण्णासाहेब पटवर्धन ॥५५॥\n\nश्रीकृष्णाचा नंदन । गणेश ज्याचें नामाभिधान ।\nखापर्डे कुलाचा कुलभूषण । एक्या बाजूस टिळकाच्या ॥५६॥\n\nदामले कोल्हटकर त्या ठायीं । भावे व्यकंटराव देसाई ।\nसभेचे पुढारी पाही । चमकत होते ते ठायां ॥५७॥\n\nआणिक व्याख्याते विद्वानेतर । बसले होते सभोंवार ।\nत्यांचें वर्णन कोठवर । करावें मी एक्या मुखें ॥५८॥\n\nसभेलागीं आरंभ झाला । हेतु प्रथम निवेदिला ।\nमग व्याख्यानसिंह उठला । टिळक बोलावयातें ॥५९॥\n\nदिवस आजचा धन्य धन्य । आहे पहा हो सज्जन ।\nस्वातंत्र्यासाठीं ज्यानें प्राण । खर्चिले आपुले पूर्वकालीं ॥६०॥\n\nत्या धनुर्धर योध्याची । वीर गाजी शिवाजीची ।\nजन्म-जयंति आहे साची । म्हणून आपण मिळालों ॥६१॥\n\nत्या रणगाजी शिवाजीला । रामदासें हातीं धरिला ।\nम्हणून त्याचा बोलबाला । झाला भरतखंडामध्यें ॥६२॥\n\nतेवींच आज येथें झालें । आशिर्वाद द्याया आले ।\nश्रीगजानन साधु भले । आपुलीया सभेस ॥६३॥\n\nम्हणून शिवाजीचे परी । सभा यशस्वी होवो खरी ।\nअशाच सभेची जरुरी । आहे सांप्रत राष्ट्राला ॥६४॥\n\nस्वातंत्र्यसूर्य मावळला । दास्यत्वाचा काळोख पडला ।\nस्वातंत्र्य नाहीं जगीं ज्याला । तो समाज प्रेतवत् ॥६५॥\n\nयासाठीं म्हणून । आहे करणें प्रयत्\u200Dन ।\nज्या शिक्षणेंकरुन । राष्ट्रप्रेम वाढेल हो ॥६६॥\n\nऐसें शिक्षण पुढिल्यांप्रती । देणें भाग निश्चिती ।\nतें शिक्षण हा भूपती । देईल कां हो अर्भकांला ? ॥६७॥\n\nऐसें टिळक म्हणाले । महाराज आसनीं उठून बसले ।\nगर्जून त्रिवार बोलले । नाहीं नाहीं ऐसें पहा ॥६८॥\n\nआवेशाच्या भरांत । बोलले गंगाधरसुत ।\nजें बोलणें किंचित् । टोचून होतें राजाला ॥६९॥\n\nत्या भाषणाचा रोख भला । समर्थांनीं जाणिला ।\nआणि हांसत हांसत शब्द केला । ऐशा रीतिं श्रोते हो ॥७०॥\n\nअरे अशानेंच पडतात । काढण्या दोन्ही दंडांप्रत ।\nऐसें बोलून गणगणांत । भजन करुं लागले ॥७१॥\n\nसभा निर्विघ्न पार पडली । टिळकांची वाहवा झाली ।\nखरें झालें त्याच सालीं । समर्थांचें भाकित ॥७२॥\n\nभूपतीनें टिळकाला । एकशें चोवीसाखालीं धरिला ।\nदोर्\u200Dया पडल्या दंडाला । आला प्रसंग शिक्षेचा ॥७३॥\n\nराजसत्तेचिया पुढें । कोणाचेंही न चाले घोडें ।\nवकील होते बडे बडे । ते झटूं लागले टिळकास्तव ॥७४॥\n\nप्रेमी मंडळी टिळकांची । जी कां होती जिव्हाळ्याची ।\nत्यांनीं पारमार्थिक उपायाची । केली योजना एक अशी ॥७५॥\n\nदादासाहेब खापर्डे । हेही होते गृहस्थ बडे ।\nते उमरावतीहून मुंबईकडे । जाऊं लागले खटल्यास्तव ॥७६॥\n\nअकोल्याच्या स्टेशनावरी । कोल्हटकरास मधुरोत्तरीं ।\nबोलते झाले ऐशापरी । तें थोडकें सांगतों ॥७७॥\n\nतुम्ही जावें शेगांवासी । समर्था विनंती करा ऐसी ।\nसोडवा बाळ टिळकासी । प्रसंग मोठा दुर्धर ॥७८॥\n\nमीच गेलों असतों तेथें । परी मी जातों मुंबईतें ।\nतुम्ही जाऊन शेगांवातें । विनंती करा महाराजा ॥७९॥\n\nलगेंच बसला गाडींत । कोल्हटकर टिळक-भक्त ।\nयेतां झाला शेगांवांत । स्वामी गजाननाकडे ॥८०॥\n\nतईं महाराज मठातें । निज आसनीं निजून होते ।\nतीन दिवस जहाले पुरते । परी न उठले यत्किंचित्\u200C ॥८१॥\n\nकोल्हटकरहि तोंवरी । बसला मठाभीतरीं ।\nजो का असेल बिगारी । तो न ऐसें वागे कदा ॥८२॥\n\nकळकळ टिळकाविषयींची । कोल्हटकरा पूर्ण साची ।\nकमाल त्यानें चिकाटीची । केली असे आपुल्या ॥८३॥\n\nजाळावांचून नाहीं कड । मायेवांचून नाहीं रड ।\nऐसी आहे एक जाड । म्हण मराठी भाषेमध्यें ॥८४॥\n\nचवथें दिवशीं समर्थ उठले । कोल्हटकरास बोलते झाले ।\nतुम्ही अलोट प्रयत्\u200Dन केले । परी न फळ येईल त्या ॥८५॥\n\nअरे छत्रपती शिवाजीला । रामदासाचा वशिला ।\nहोता परी तो कैद झाला । बादशाही अमंलांत ॥८६॥\n\nसज्जनास त्रास झाल्याविना । राज्यक्रांति होईना ।\nकंसाचा तो मनीं आणा । इतिहास म्हणजे कळेल ॥८७॥\n\nही मी देतों भाकर । ती खाऊं घाला लवकर ।\nटिळकांप्रती अंतर । यांत कांहीं करुं नका ॥८८॥\n\nया भाकरीच्या बळावरी । तो मोठी करील कामगिरी ।\nजातो जरी फार दूरी । परी न त्याला इलाज ॥८९॥\n\nऐसें ऐकतां उत्तर । साशंक झाले कोल्हटकर ।\nसमर्था करुन नमस्कार । भाकर करीं घेतली ॥९०॥\n\nती नेऊन मुंबईला । घातली टिळकास खायाला ।\nवृत्तान्त तोही कथन केला । अथपासून इतिवरी ॥९१॥\n\nतो ऐकून लोकांप्रत । टिळक बोलले हंसत हंसत ।\nस्वामींचें तें अगाध सत्य । ज्ञान आहे खचित पहा ॥९२॥\n\nयश तुमच्या प्रयत्\u200Dनासी । नाहीं निश्चयेंसी ।\nआपुली बाजू रक्षण्यासी । सरकार न्याया पाळीन ना ॥९३॥\n\nजेव्हां स्वार्थाचा संबंध नसतो । तेव्हां न्याय आठवतो ।\nहा जगाचा सिद्धान्त तो । होईल खोटा कोठूनी ? ॥९४॥\n\nमाझ्या हातें कामगिरी । मोठी होणार आहे खरी ।\nऐशी समर्थांची वैखरी । बोलली हें गूढ एक ॥९५॥\n\nभूत भविष्य वर्तमान । जाणताती साधुजन ।\nआपण मनुष्य सामान्य । पाहूं पुढें काय होतें ॥९६॥\n\nप्रसाद म्हणून भाकरी । ती कुसकरुन भक्षिली खरी ।\nदंत न मुखाभीतरीं । परी प्रसाद टाकवेना ॥९७॥\n\nझाली शिक्षा टिळकास । नेलें ब्रह्मदेशीं मंडाल्यास ।\nतेथें जन्मला गीतारहस्य । गीतेवरील ग्रंथ त्यांचा ॥९८॥\n\nहीच मोठी कामगिरी । झाली त्यांच्या हस्तें खरी ।\nमान जगत्\u200C-गुरुपरी । मिळता झाला टिळकांतें ॥९९॥\n\nया गीताशास्त्रावर । टीका झाल्या अपार ।\nत्या सांगूं तरी कोठवर ? । मति नाहीं दासातें ॥१००॥\n\nबुध हो प्रत्येक आचार्यांनीं । कालमानातें पाहूनी ।\nकेली गीतेची मांडणी । जगदोद्धार करावया ॥१॥\n\nकोणीं लाविली अद्वैतपर । कोणीं लाविली द्वैतपर ।\nकोणीं लाविली कर्मपर । त्याच एका गीतेला ॥२॥\n\nहीच मोठी कामगिरी । त्यांच्या हस्तें झाली खरी ।\nया कामाची नये सरी । कोणत्याही कृत्यातें ॥३॥\n\nयेणेंच बाळ गंगाधर । जगतीं होतील अजरामर ।\nकीर्ति त्यांची दूरवर । पसरवील ग्रंथ हा ॥४॥\n\nस्वातंत्र्य जरी मिळविलें असतें । तरी न ऐशी कीर्ति टिकते ।\nपहा करुन चित्तातें । पूर्णपणें विचार ॥५॥\n\nत्यांत फारसें नाहीं सार । तो व्यवहार लौकिकीं ॥६॥\n\nगीताशास्त्राचें तसें नाहीं । तें मोक्षपदा प्रती देई ।\nआणि समाजाची बसवी पाही । विस्कळीत घडी हें ॥७॥\n\nयावच्चंद्रदिवाकर । पुरुष बाळ गंगाधर ।\nचिरंजीव निरंतर । राहील कीर्तिरुपानें ॥८॥\n\nअसो करवीर कोल्हापुरीचा । द्विज चित्\u200Cपावन जातीचा ।\nश्रीधर गोविंद नांवाचा । काळे उपनांव जयाचें ॥९॥\n\nतो गरिबीच्या स्थितींत । गेला इंग्रजी शाळेंत ।\nआंग्\u200Dलविद्या शिकण्याप्रत । मँट्रिक परीक्षा पास झाला ॥११०॥\n\nपुढें काँलेजांत गेला । परी इन्टर नापास झाला ।\nम्हणून फिरत राहिला । वर्तमानपत्रें वाचीत ॥११॥\n\nतों केसरी पत्रांत । वाचलें ओयामा टोगो चरित्र ।\nतेणें त्याच्या मनांत । वृत्ति एक उठली अशी ॥१२॥\n\nआपण जावें विलायतेला । यंत्रविद्या ही शिकण्याला ।\nउगे भार भूमीला । होण्यामाजीं अर्थ काय ? ॥१३॥\n\nटोगो यामा दोघेजण । प्रथमतः ज्ञान संपादून ।\nअभ्युदयाकारण । जपान आणीते जहाले ॥१४॥\n\nतैसें आपण करावें । मायभूमीस उद्धरावें ।\nऐसा विचार त्याच्या जीवें । घेतला परी इलाज ना ॥१५॥\n\nद्रव्याची न लागे संगत । कोणीही ना करी मदत ।\nघरची गरीबी अत्यंत । काय करितो बिचारा ॥१६॥\n\nतो आपल्या मित्रासी । आला भेटण्या भंडार्\u200Dयासी ।\nजो मन्\u200Dरो हायस्कुलासी । होता एक शिक्षक ॥१७॥\n\nत्यासी विचार आपुला । श्रीधरानें कळविला ।\nतोही त्याला पसंत पडला । परी पैशाची वाट काय ? ॥१८॥\n\nमित्रा, एक पैशाविणें । कांहीं नाहीं जगीं होणें ।\nदरिद्रयानें मनींच करणें । मनोराज्य बापा रे ॥१९॥\n\nचाल जाऊं गांवाला । आपुल्या जन्मभूमीला ।\nत्या करवीर कोल्हापुराला । इकडे उन्हाळा विशेष ॥१२०॥\n\nदोघे बसले गाडींत । समर्थांची ऐकून कीर्त ।\nउतरते झाले शेगांवांत । साधु कैसा तो पहावया ॥२१॥\n\nपोस्टमास्तराच्या दारीं । सामान ठेविलें सत्वरीं ।\nआतुरता मोठी अंतरीं । समर्थाला पहाण्याची ॥२२॥\n\nदोघे आले मठांत । समर्थां केलें दंडवत ।\nबसते झाले जोडून हात । स्वामीचिया सन्मुख ॥२३॥\n\nमनोदय श्रीधराचा । समर्थांनीं जाणिला साचा ।\nम्हणाले उगीच परदेशाचा । विचार वेडया करुं नको ॥२४॥\n\nअवघेंच कांहीं आहे येथ । अर्थ ना भौतिक शास्त्रांत ।\nसेवी अध्यात्मविद्येप्रत । म्हणजे कृतार्थ होशील तूं ॥२५॥\n\nत्यायोगें विचारक्रांति । श्रीधराच्या झाली चित्तीं ।\nकोल्हापूरची एक व्यक्ती । आठवली या समयास त्या ॥२६॥\n\nते स्वामी कुंभारगल्लीचे । होते कोल्हापुरीचे ।\nबोलणें याच परीचें । होतें हमेशा भक्तांसी ॥२७॥\n\nतैसेच हेही गुरुमूर्ती । भक्तांसवें भाषण करिती ।\nयाचा उलगडा चित्तीं । कांहींच माझ्या होईना ॥२८॥\n\nऐसें श्रीधर आणितां मनीं । महाराज वदले गर्जोनी ।\nहिंदुस्थाना सोडूनी । उगाच कोठें जाऊं नको ॥२९॥\n\nअगणित करावें पुण्य । तेव्हांच होतें येथें जनन ।\nया भौतिक शास्त्राहून । योगशास्त्र समर्थ असें ॥१३०॥\n\nतें योगशास्त्र येतें ज्याला । तो न मानी या भौतिकाला ।\nयोगशास्त्राहून भला । अध्यात्मविचार श्रेष्ठ असे ॥३१॥\n\nतो जमल्यास करुन पाही । कोठें न आतां जाई येई ।\nऐसें समर्थ बोलतां पाही । श्रीधर चित्तीं आनंदला ॥३२॥\n\nपश्चिमेचा मावळला । तोंच पूर्वेकडे आला ।\nविचार-सूर्य त्याचा भला । श्रीधरा सुखी करण्यास ॥३३॥\n\nएक संतावांचून । विचाराचें परिवर्तन ।\nकोणी न करुं शके आन । सत्य एक त्यांनाच कळे ॥३४॥\n\nमहाराज म्हणाले या ठायीं । तुझा अभ्युदय होईल पाही ।\nकांता वाट पहाते गेहीं । तुझी कोल्हापुराला ॥३५॥\n\nजा आतां मित्रांसहित । आपुल्या कोल्हापुराप्रत ।\nतेंच पुढें झालें सत्य । श्रीधर लौकिका चढले हो ॥३६॥\n\nश्रीधर बी.ए.एम्\u200C.ए. झाले । प्रिन्सिपाँल त्या नेमिलें ।\nशिवपुरीं काँलेजाशीं भले । सिंद्याचिया राज्यांत ॥३७॥\n\nसंत साक्षात्\u200C ईश्वर । चालते बोलते भूमीवर ।\nत्यांच्या कृपेचा आधार । जया मिळे तोच मोठा ॥३८॥\n\nपहा काळे श्रीधराला । दर्शनाचा योग आला ।\nम्हणून वृत्तींत फरक पडला । खरें तेंच शोधावया ॥३९॥\n\nहें पीक संतांचें । याच देशीं यावयाचें ।\nवृक्ष नंदनवनीचें । अन्य ठायीं न येती हो ॥१४०॥\n\nस्वस्ति श्रीदासगणूविरचित । हा गजाननविजय नामें ग्रंथ ।\nदावो सर्वदा सत्पथ । परम भाविकांकारणें ॥१४१॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य पंचदशोऽध्यायः समाप्तः ॥",
  "youtube_video_id": "n9MPihqxFb4"
}