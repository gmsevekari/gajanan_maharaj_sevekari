{
  "title_mr": "अध्याय २१",
  "title_en": "Adhyay 21",
  "adhyay_mr": "॥ श्रीगणेशाय नमः ॥\n\nजय जयाजी अनंतवेषा । जय जयाजी अविनाशा ।\nजय जयाजी परेशा । ब्रह्मांडाधीशा नमो तुशीं ॥१॥\n\nदेवा तूं आपणांस । पतितपावन नाम खास ।\nसर्वदा आहे धरिलेंस । याचा विचार करीं गा ॥२॥\n\nपाप्यावरी प्रेम अमित । तुझें देवा असतें सत्य ।\nपापीजनांनीं तुजप्रत । महत्त्व आणिलें कृपाळा ॥३॥\n\nम्हणून माझ्या पातकासी । पाहूं नका हो हृषीकेशी ।\nधुणें येतें जलापासीं । स्वच्छ होतें म्हणून ॥४॥\n\nम्हणून पतितांचा कंटाळा । करुं नको रे घननीळा ।\nकाय भूमीनें सांवरिला । दिलें आहे टाकून ॥५॥\n\nतूंच पतितपावन । तूंच पुण्यपावन ।\nया दोन्ही दोषांपासून । तुम्ही अलग सर्वदा ॥६॥\n\nसूर्य नाशी तमाप्रत । म्हणून कां तो कष्टी होत ।\nकांहीं न करावें लागत । तम नासण्या रवीशीं ॥७॥\n\nतम जों जों भेटण्या येई । तों तों तेथें प्रकाश होई ।\nअंधारत्व अवघें जाई । त्याचें तमाचें नारायणा ॥८॥\n\nपापपुण्याची वासना । तूंच उपजविशी नारायणा ।\nआपला रक्षण्या मोठेपणा । पापी तूंच निर्मिशी ॥९॥\n\nकांहीं असो आतां तरी । चिंता रहित मजला करी ।\nदासगणू हा घ्यावा पदरीं । हेंच आहे मागणें ॥१०॥\n\nतुझ्यावांचून मजप्रत । नाहीं वशिला जगतांत ।\nअवघेंच तुझ्या हातांत । आहे कीं रे पांडुरंगा ॥११॥\n\nश्रोते आतां सावधान । हा कळसाध्याय परिसा पूर्ण ।\nतुमचें भाग्य धन्य धन्य । संतकथा ऐकतसां ॥१२॥\n\nएकविधा निष्ठा ज्याची । जडली गजाननपदीं साची ।\nत्याच्या दुःखसंकटांची । होळीच होते निःसंशय ॥१३॥\n\nबांधीत असतां मंदिर । काम करीत शिखरावर ।\nएक होता मजूर । हाताखालीं गवंडयांच्या ॥१४॥\n\nतो धोंडा देतां मिस्तरीला । एकाएकीं झोक गेला ।\nतीस फुटांवरुन पडला । खालीं घडीव दगडावर ॥१५॥\n\nतो पडतां लोकांनीं पाहिला । जन म्हणती मेला मेला ।\nउंचावरुन खालीं पडला । आतां कशाचा वांचे तो ? ॥१६॥\n\nपरी घडलें अघटित । कोठें न लागलें त्याप्रत ।\nजैसा चेंडू झेलितात । तैसें त्यांचें जाहलें ॥१७॥\n\nसोपानसाह्यें ज्यापरी । जन उतरती भूमीवरी ।\nतेथें झालें त्याचपरी । त्या मजुराकारणें ॥१८॥\n\nमजूर म्हणे लोकांला । माझा जेव्हां झोक गेला ।\nतेव्हां एकानें धरलें मला । पडतां पडतां करास ॥१९॥\n\nपाय भूमीसी लागतां क्षणीं । तो न दिसला मजलागुनी ।\nहें वृत्त ऐकुनी । लोक अवघे आनंदले ॥२०॥\n\nअभिश्राप कोणाचा । समर्थ ना घेती साचा ।\nहा योग पडण्याचा । दैवानेंच आला तुज ॥२१॥\n\nया तुझ्या पडण्यानें । स्पर्श केला समर्थानें ।\nतुझ्या कराकारणें । ऐसें भाग्य कोणाचें ? ॥२२॥\n\nअसो एक बाई रजपुताची । जयपुराहून आली साची ।\nबाधा होती भूताची । तया अबलेकारणें ॥२३॥\n\nतिसी जयपूर ग्रामाला । दत्तात्रयाचा दृष्टान्त झाला ।\nतूं या रामनवमीला । जाई शेगांवाकारणें ॥२४॥\n\nतेथें संत जागती ज्योत । श्रीगजानन सद्\u200Cगुरुनाथ ।\nते या तुझ्या पिशाच्याप्रत । मुक्ति देतील निःसंशयें ॥२५॥\n\nया दृष्टान्तेंकरुन । आपुल्या दोन मुलांसी घेऊन ।\nरामनवमीसाठीं जाण । बाई आली शेगांवा ॥२६॥\n\nप्रतिपदेपासून भला । उत्सवासी आरंभ झाला ।\nअफाट समुदाय मिळाला । नवमीस श्रोते शेगांवीं ॥२७॥\n\nकाम सभामंडपाचें । चाललें होतें तेथ साचें ।\nखांब मोठमोठे दगडाचे । उभे केले असती ॥२८॥\n\nदीड फूट जाडीचा । पांच फूट लांबीचा ।\nप्रत्येक खांब दगडाचा । ऐसे होते किती तरी ॥२९॥\n\nउत्सवाच्या निमित्त भलें । काम भक्तांनीं बंद केलें ।\nखांब होते बसविलेले । नुसते मात्र ते ठाईं ॥३०॥\n\nश्रीरामाचा जन्म झाला । प्रसादासाठीं लोटला ।\nजनांचा तो समुदाय भला । तो न मसी वर्णवे ॥३१॥\n\nत्या गर्दीत ही बाई । उभी खांबास एक्या पायीं ।\nहोती तिला सोसली नाहीं । गर्दी ती यत्किंचित ॥३२॥\n\nम्हणून खांबाच्या आश्रया । गेली निर्भय व्हावया ।\nगर्दी ती चुकवावया । परी झालें विपरीत ॥३३॥\n\nतोच खांब कोसळला । तिच्या शरीरा पडला ।\nतो पहातां लोकांला । ऐसें वाटूं लागलें ॥३४॥\n\nतिचा बहुतेक गेला प्राण । ही बाई कोठील कोण ? ।\nलहान मुलें दिसतीं दोन । खांबाखालीं येधवां ॥३५॥\n\nदहावीस जणांनीं । खांब काढिला अंगावरुनी ।\nपाणी मुखांत घालोनी । लोबोकडे पाठविलें ॥३६॥\n\nही लोबो डाँक्टरीण । शस्त्रविद्येंत अतिप्रवीण ।\nही जातीनें ख्रिश्चन । भक्त येशू ख्रिस्ताची ॥३७॥\n\nतिनें ह्या रजपूतिणीला । रीतीप्रमाणें उपचार केला ।\nलोबो म्हणे ना लागला । मार इला कोठेंच ॥३८॥\n\nहें आश्चर्य खरोखर । खांब दगडाचा होता थोर ।\nत्याच्या खालीं शरीर । सुरक्षित रहावें कसें ॥३९॥\n\nआश्चर्य वाटलें लोकांला । प्राण बाईचा वांचला ।\nहा जो कांहीं प्रकार झाला । तो घडला इतुक्यास्तव ॥४०॥\n\nखांब पाडून अंगावरी । भूत जें होतें शरीरीं ।\nत्या भूतास मुक्ति खरी । दिधली त्या गजाननें ॥४१॥\n\nबाई होऊन पूर्ववत । गेली जयपूर शहराप्रत ।\nनांदूं लागली आनंदांत । ऐसा प्रभाव स्वामीचा ॥४२॥\n\nऐसेंच एका उत्सवाची । नाईक नवर्\u200Dयाच्या मस्तकांसी ।\nसोडीत असतां मंडपासी । लाकडी गोल पडला हो ॥४३॥\n\nतोही गोल थोर होता । परी स्वामीची अगाध सत्ता ।\nकोठेंही ना आघात होतां । नाईक नवरा वांचला ॥४४॥\n\nपुत्र कृष्णाजी पाटलाचा । रामचंद्र नांवाचा ।\nपरमभक्त समर्थांचा । एक असे शेगांवीं ॥४५॥\n\nएके दिवशीं त्याच्या घरीं । येते झाले साक्षात्कारी ।\nऐन दुपारच्या अवसरीं । गोसाव्याच्या रुपानें ॥४६॥\n\nभूक लागलि मला देखा । अन्न कांहीं देतां कां ? ।\nऐसें म्हणून मारिली हांका । रामचंद्र पाटलातें ॥४७॥\n\nपाटील मूळचा भाविक । त्याची वाटलें कौतुक ।\nगोसाव्याची ऐकून हांक । दारामाजीं पातला ॥४८॥\n\nनिरखून पाहातां गोसाव्यासी । तों ते असावे पुण्यराशी ।\nस्वामी गजानन निश्चयेंसी । ऐसें त्याला वाटलें ॥४९॥\n\nगोसाव्याचा धरुन हात । आला घेऊन घरांत ।\nदिला बसण्या पाट । पूजा केली पायांची ॥५०॥\n\nगोसावी म्हणे पाटलाला । आज मी मुद्दाम आलों मुला ।\nकांहीं तुज सांगण्याला । तें तूं ऐके मनापून ॥५१॥\n\nकर्जाची न चिंता करी । तें फिटून जाईल निर्धारीं ।\nअरे उन्हाळ्यांत गोदावरी । थोडी कोरडी पडतसे ॥५२॥\n\nतैसाच हाही प्रकार । संपन्नतेचा येईल पूर ।\nकृपाघन वर्षल्यावर । श्रीहरीचा समज हें ॥५३॥\n\nउष्टें माझे जें ठायीं । पडेल बापा तें ठाईं ।\nकशाचेंही कधीं पाही । कमी नाहीं पडणार ॥५४॥\n\nआण ताट वाढून । सुग्रास देईं भोजन ।\nमर्जी असल्या पांघरुण । घाल एखादें अंगावरी ॥५५॥\n\nपूजा अन्न दक्षिणा । याचकांसी दिल्या जाणा ।\nतें पावतें नारायणा । येविषयीं शंका नसे ॥५६॥\n\nपरी तो याचक । आधीं पाहिजे शुद्ध देख ।\nत्यावांचून हें कौतुक । होणार नाहीं कधींही ॥५७॥\n\nआणलें ताट वाढूनी । गोसावी जेवला प्रेमानीं ।\nपांच रुपये पाटलांनीं । दक्षिणा ठेविली त्याच्या करां ॥५८॥\n\nतैं गोसावी म्हणाला । ही दक्षिणा नको मला ।\nतूं पाहिजे कारभार केला । गजाननाच्या मठांत ॥५९॥\n\nतीच दक्षिणा मागण्यासी । मी आलों तुझ्यापासीं ।\nती आनंदें देईं मसी । म्हणजे कल्याण होईल ॥६०॥\n\nसमर्थसेवेची दक्षिणा । देऊन तुष्टवी माझ्या मना ।\nयोग्य मनुष्य तुझ्याविणा । कोणी न येथें सांप्रत ॥६१॥\n\nतुझी कांता आजारी । वरचेवरी पडते जरी ।\nतीही होईल बापा परी । ही दक्षणा दिल्यानें ॥६२॥\n\nबोलाव तुझ्या पुत्राप्रत । त्याच्या कंठीं एक ताईत ।\nबांधितों म्हणजे चेटूकभूत । याचीन बाधा होय त्यासी ॥६३॥\n\nका कीं ही जमेदारी । कठीण आहे भूमीवरी ।\nपाण्याशींच पाणी वैरी। ये ठाईं होत असे ॥६४॥\n\nपाटीलकीचें तुझें वतन । हें वाघाचें पांघरुण ।\nत्याचा उपयोग करणें जाण । अति जपून रामचंद्रा ॥६५॥\n\nद्वेषी मन असूं नये । सन्नीतीला सोडूं नये ।\nराजाविरुद्ध जाऊं नये । उगीच भलत्या कामांत ॥६६॥\n\nसाधु कोण संत कोण ? । हें पाहावें शोधून ।\nदांभिकांच्या नादीं जाण । कदापीही लागूं नये ॥६७॥\n\nहीं व्रतें पाळल्यास । तुझा ऋणी श्रीनिवास ।\nहोईल या वचनास । असत्या माझ्या मानूं नको ॥६८॥\n\nआय पाहून खर्च करी । दंभाचार कधीं न वरी ।\nसाधुसंत येतां घरीं । विन्मुख त्याला लावूं नये ॥६९॥\n\nअपमान खर्\u200Dया संतांचा । झाल्या कोप ईश्वराचा ।\nहोतसे बापा साचा । संतचरणीं प्रेमा धरीं ॥७०॥\n\nआपल्या वंशजाचें उणें । पाहूं नये कदा मनें।\nसोयर्\u200Dयाधायर्\u200Dयांकारणें । समयानुसार मान द्यावा ॥७१॥\n\nकोप असावा बाह्यात्कारी । दया असावी अंतरीं ।\nजैसें का तें फणसावरी । कांटे आंत गोड गरे ॥७२॥\n\nमी तुझ्या पाठीस । आहे जाण रात्रंदिवस ।\nताईत बांधून कंठास । गोसावी जाऊं लागला ॥७३॥\n\nदाराबाहेर जातां भला । अंतर्धान पावला ।\nपाहातां पाहातां झाला । दिसेनासा रस्त्यांत ॥७४॥\n\nपाटील अवघ्या दिवसभर । मानसीं करी विचार ।\nहा गोसावी कोणी इतर । नसावा ऐसें वाटतें ॥७५॥\n\nश्रीगजाननस्वामी मला । आले उपदेश करायाला ।\nघेऊन गोसावीवेषाला । हें आतां समजलें ॥७६॥\n\nरात्रीं स्वप्नीं येऊन । संशय केला निरसन ।\nऐसें स्वामीगजानन । भक्तवत्सल खरोखरी ॥७७॥\n\nश्रीगजानन चरित्र । तारक असोनी परमपवित्र ।\nअनुभव येण्या मात्र । सबळ निष्ठा पाहिजे ॥७८॥\n\nया ग्रंथाची अवतरणिका । देतों आतां ही तुम्ही ऐका ।\nवेळ उगा दवडूं नका । पूर्ण व्हावें सावधान ॥७९॥\n\nप्रथमाध्यायीं मंगलाचरण । देवगुरुचें वंदन ।\nकेलें पुढें निवेदन । गजाननाच्या पूर्वचरिता ॥८०॥\n\nमाघमासीं सप्तमीसी । समर्थ आले शेगांवासी ।\nदेवीदासाच्या सदनापासीं । दिसते झाले प्रथमतः ॥८१॥\n\nबंकटलाल दामोदर । दोन होते चतुर नर ।\nत्यांनीं परीक्षा अखेर । केली गजाननाची ॥८२॥\n\nकथा द्वितीयाध्यायांत । येणेंपरी आहे सत्य ।\nगोविंदबुवाच्या कीर्तनांत । महाराज येऊन बैसले ॥८३॥\n\nपितांबर शिंप्याला । रस्त्यांत चमत्कार दाविला ।\nबंकटलालाच्या घराला । महाराज गेले शेवटीं ॥८४॥\n\nकथा तृतीयाध्यायाला । गोसाव्यानें नवस केला ।\nगांजाचा श्रीसमर्थाला । पाजण्याचा विबुध हो ॥८५॥\n\nत्याची इच्छा पुरविली । प्रथा गांजाची पडली ।\nतेथपासोनी भली । शेगांवचे मठांत ॥८६॥\n\nजानराव देशमुखाचें । गंडांतर टाळिलें साचें ।\nदेऊन तीर्थ पायांचें । आपुलें तें स्वामींनीं ॥८७॥\n\nमृत्यूचे ते प्रकार । तेथें कथिले सविस्तर ।\nतुकारामासी दिला मार । ढोंग करितो म्हणोनी ॥८८॥\n\nकथा चतुर्थाध्यायाठायीं । येणें रीतीं असे पाही ।\nजानकीरामें दिला नाहीं । विस्तव चिलमीकारणें ॥८९॥\n\nकिडे पडले चिंचवण्यांत । अन्न गेलें वायां सत्य ।\nसोनारानें जोडून हात । केली विनंती समर्थांला ॥९०॥\n\nत्याचा अपराध क्षमा केला । पूर्ववत्\u200C केले चिंचवण्याला ।\nजानकीराम भक्त झाला । ते दिवसापासून ॥९१॥\n\nहोते दोन कान्होले । उतरंडीसी ठेविलेले ।\nतेच समर्थें मागितले । खाया चंदू मुकिंदासी ॥९२॥\n\nचिंचोलीच्या माधवाला । यमलोक दावून मुक्त केला ।\nशिष्याहातें करविला । थाट वसंतपूजेचा ॥९३॥\n\nकथा पंचमाध्यायांत । महाराज पिंपळगांवांत ।\nबसले शंकराच्या मंदिरांत । पद्मासन घालोनियां ॥९४॥\n\nगुराख्यांनीं पूजा केली । गांवची मंडळी तेथें आली ।\nमहाराजांसी घेऊन गेली । पिंपळगांवाकारणें ॥९५॥\n\nहें कळलें बंकटलाला । तो पिंपळगांवास गेला ।\nमहाराजासी आणण्याला । परत शेगांवाकारणें ॥९६॥\n\nसमर्थासी आणले परत । कांहीं दिवस राहून तेथ ।\nपुन्हां गेले अकोलींत । भास्करासी तारावया ॥९७॥\n\nकोरडया ठणठणीत विहिरीला । जिवंत झरा फोडीला ।\nएका क्षणांत आणिलें जला । त्या कोरडया विहिरी ठायीं ॥९८॥\n\nभास्कराची उडवलि भ्रांती। घेऊन आले तयाप्रती ।\nशेगांवास गुरुमूर्ति । ही कथा पंचमांत ॥९९॥\n\nष्ठाध्यायीं ऐसी कथा । बंकटलालें सद्\u200Cगुरुनाथा ।\nमक्याचीं कणसें खाण्याकरितां । नेलें आपुल्या मळ्यांत ॥१००॥\n\nगांधीलमाशा उठल्या तेथ । लोक होऊन भयभीत ।\nपळूं लागले असती सत्य । जीव आपुला घेऊनी ॥१॥\n\nबाधा गांधीलमाश्यांची । महाराजा न झाली साची ।\nघेतली असे शिष्यत्वाची । परीक्षा बंकटलालाची ॥२॥\n\nनरसिंगजीस भेटण्याला । स्वामी गेले अकोटाला ।\nजो नरसिंगजी होता भला । शिष्य कोतशा अल्लीचा ॥३॥\n\nकांहीं दिवस राहिले । अकोटामाजीं भले ।\nनरसिंगजीसी हितगुज केलें । बंधु आपुला म्हणून ॥४॥\n\nचंद्रभागेच्या तीरीं । शिवरग्रामाभीतरीं ।\nकृपा व्रजभूषणावरी । केली असें जाऊन ॥५॥\n\nरुतीच्या मंदिरांत । श्रावणमासाच्या उत्सवांत ।\nसमर्थ आले राहण्याप्रत । येथें षष्ठमाची पूर्तता ॥६॥\n\nगांवींची पाटीलमंडळी । अवघी आडदांड होती भली ।\nहमेश होई बोलाचाली । त्यांची समर्थाबरोबर ॥७॥\n\nहरि पाटलासवें भले । महाराज कुस्ती खेळले ।\nमल्लविद्येचें दाविलें । प्रत्यंतर बहुताला ॥८॥\n\nउंसाचा चमत्कार । दाऊनियां साचार ।\nअभिमानाचा परिहार । केला पाटील मंडळींच्या ॥९॥\n\nभिक्यानामें दिला सुत । खंडू कडताजी पाटलाप्रत ।\nआम्रभोजनाचें व्रत । चालविण्यास कथिलें पाटलाला ॥११०॥\n\nऐशा कथा सप्तमाध्यायीं । कथन केल्या आहेत पाही ।\nनिष्ठा समर्थांच्या ठायीं । जडली पाटीलमंडळींची ॥११॥\n\nकथा आहे अष्टमांत । दुफळी पाटील देशमुखांत ।\nअर्ज दिधला सरकारांत । महारांनीं विरुद्ध पाटलाच्या ॥१२॥\n\nखंडूवरी बालंट आलें। तें समर्थांनीं नासिलें ।\nनिर्दोष सुटते झाले । खंडू पाटील खटल्यांतून ॥१३॥\n\nतेलंगी ब्राह्मणाला । वेद म्हणून दाखविला ।\nआपण कोण हा कळविला । सहज लीलेनें समाचार ॥१४॥\n\nकृष्णाजीच्या मळ्याशीं । महाराज राहिले छपरासी ।\nमंदिराच्या सान्निध्यासी । चंद्रमौळी हराच्या ॥१५॥\n\nब्रह्मगिरी गोसाव्याला । अभिमानविरहित केला ।\n\"नैनं छिन्दन्ति\" श्र्लोकाला । रहस्यासह सांगून ॥१६॥\n\nजळत्या पलंगाच्यावर । महाराज बसते झाले स्थिर ।\nन जाळे वैश्वानर । केव्हांही खर्\u200Dया संताला ॥१७॥\n\nकथा नवमाध्यायाला। द्वाड घोडा शांत केला ।\nखूण नवस करणाराला । दिली असे गांजाची ॥१८॥\n\nदासनवमीचे उत्सवासी। समर्थ बाळापुरासी ।\nघेऊन आपल्या शिष्यांसी । बाळकृष्णाच्या घरां गेले ॥१९॥\n\nबाळकृष्णालागून । करविलें समर्थाचें दर्शन ।\nसंशयरहित केलें मन । तया रामदास्याचें ॥१२०॥\n\nदशमाध्यायीं सुरेख । उमरावतीचें कथानक ।\nउपरति झाली पुरी देख । तेथें बाळाभाऊला ॥२१॥\n\nगणेश आप्पा चंद्राबाई । यांनीं अर्पिला संसार पाईं ।\nभावभक्तीनें लवलाही ।  जाननस्वामीच्या ॥२२॥\n\nगणेश दादा खापडर्याला । शुभ आशीर्वाद दिधला ।\nछत्रीनें मारुन बाळाला । परीक्षा त्याची घेतली ॥२३॥\n\nद्वाड गाय सुकलालाची । अति गरीब केली साची ।\nदांभिक भक्ति घुडयाची । कशी ती कथन केली ॥२४॥\n\nएकादशाध्यायीं कथन । भास्करासी डसला श्वान ।\nआले त्र्यंबकेश्वरीं जाऊन । गोपाळदासा भेटले ॥२५॥\n\nझ्यामसिंगाच्या विनंतीसी । देऊन मान अडगांवासी ।\nयेते झाले पुण्यराशी । श्रीगजाननमहाराज ॥२६॥\n\nनिजधामा भास्कर गेला । त्याचा देह ठेविला ।\nद्वारकेश्वरासन्निध भला । सतीबाईचे शेजारीं ॥२७॥\n\nआज्ञा केली कावळ्यांला । तुम्ही न यावें या स्थला ।\nवांचविले गणु जवर्\u200Dयाला । सुरुंग उडतां विहिरींत ॥२८॥\n\nशेट बचुलालाची । कथा द्वादशाध्यायीं साची ।\nमूर्ति निरिच्छपणाची । प्रत्यक्ष होते महाराज ॥२९॥\n\nस्वामीचें वस्त्र नेसला । पितांबर शिंपी कोंडोलीला ।\nस्वइच्छेनें येता झाला । परमभक्त होता जो ॥१३०॥\n\nपितांबरानें कोंडोलीसी । बळिरामाच्या शेतासी ।\nवठलेलिया आंब्यासी । पानें फळें आणविलीं ॥३१॥\n\nपितांबर राहिला कोंडोलींत । तेथेंच झाला समाधिस्थ ।\nनव मठ झाला स्थापित । शेगांवीं समर्थ इच्छेनें ॥३२॥\n\nविचार करुनी मानसीं । बसून रेतीच्या गाडीसी ।\nमहाराज नव्या मठासी। आले जुन्या मठांतून ॥३३॥\n\nझ्यामसिंगानें मुंडगांवाला । नेलें गजाननस्वामीला ।\nपर्जन्यानें घोटाळा । भंडार्\u200Dयाचा केला असे ॥३४॥\n\nझ्यामसिंगानें आपुली । इस्टेट समर्था अर्पिली ।\nपुंडलिकाची निमाली । गांठ प्लेगची श्रीकृपें ॥३५॥\n\nकथाभाग तेराव्याचा । महारोग गोसाव्याचा ।\nहरण गंगाभारतीचा । केला असें गजाननें ॥३६॥\n\nबंडुतात्यासी भाग्य आलें । भूमींत धन सांपडलें ।\nकर्जापासून मुक्त केलें । समर्थानें निजकृपें ॥३७॥\n\nनर्मदेच्या स्नानास । सोमवती अमावास्यास ।\nनौका फुटतां छिद्रास । हात लाविला नर्मदेनीं ॥३८॥\n\nविडा माधवनाथाला । शिष्याहातीं पाठविला ।\nया कथा चवदाव्याला । वर्णिल्या असती साकल्यें ॥३९॥\n\nअध्याय तो पंधरावा । शिवजयंतीचा आहे बरवा ।\nआले अकोले नामक गांवा । टिळक बाळ गंगाधर ॥१४०॥\n\nभाकरी प्रसाद पाठविला । कोल्हटकराचे हस्तें भला ।\nमुंबईंत लोकमान्याला । ग्रहण करायाकारणें ॥४१॥\n\nश्रीधर गोविंद काळ्यास । करिते झाले उपदेश ।\nनको जाऊं विलायतेस । येथेंच आहे सर्व कांहीं ॥४२॥\n\nकथा ऐशा सोळाव्यासी । पुंडलीक अंजनगांवासी।\nजातां निवारिले त्यासी । येऊनिया स्वप्नांत ॥४३॥\n\nपादुकाचा प्रसाद त्याला । झ्यामसिंगहस्तें पाठविला ।\nकवराच्या भाजीभाकरीला । ग्रहण केलें आनंदें ॥४४॥\n\nछरा तुकारामाचा । कानामधून पडला साचा ।\nह्या अशा कथांचा । समावेश सोळाव्यांत ॥४५॥\n\nसतराव्यांत कथा सुरस । विष्णूसाच्या घरास ।\nजाया मलकापुरास । समर्थ निघाले गाडींतून ॥४६॥\n\nनग्न फिरती म्हणूनी । खटला भरला पोलिसांनीं ।\nकेवळ अहंपणानीं । सत्पुरुषासी त्रास द्याया ॥४७॥\n\nमहताबशा सांईला । पाठवून दिलें पंजाबाला ।\nहिंदुयवनांविषयीं केला । कळकळीचा बोध त्यासी ॥४८॥\n\nबापुरावाच्या कांतेसी । भानामती न मानी साची ।\nभेट गंगाभागीरथीसी । झाली अकोटीं विहिरींत ॥४९॥\n\nकथा बायजा माळणीची । अठराव्यामाजीं साची ।\nकवर डाँक्\u200Dटरच्या फोडाची । कथा यांत ग्रथित असे ॥१५०॥\n\nमहाराज गेले पंढरीला । घेऊन अवघ्यां लोकांला ।\nतेथें बापुना काळ्याला । दर्शन हरीचें करविलें ॥५१॥\n\nकवठे बहादुरचा वारकरी । मरीनें झाला आजारी ।\nत्यास घटकेमाझारीं । समर्थानें बरें केलें ॥५२॥\n\nएक्या कर्मठ ब्राह्मणाला । श्वान उठून मेलेला ।\nदाऊन त्याचा गलित केला । कर्माभिमान श्रोते हो ॥५३॥\n\nकथा एकोणविसाव्यासी । दिला काशीनाथपंतासी ।\nआशीर्वाद तो अतिहर्षी । तो येता दर्शना ॥५४॥\n\nगोपाळ मुकिंद बुटी भला । नागपुरासी घेऊन गेला ।\nश्रीगजाननस्वामीला । आपुल्या गेहाकारणें ॥५५॥\n\nत्याच्या मनीं ऐसा हेत । महाराज ठेवावें नागपुरांत ।\nपरी हरि पाटलांनीं परत । आणिले समर्थ शेगांवीं ॥५६॥\n\nधार-कल्याणचे रंगनाथ । साधु आले भेटण्याप्रत ।\nसमर्थासी शेगांवांत । ऐसे आणि कितीतरी ॥५७॥\n\nश्रीवासुदेवानंद सरस्वती । जो कर्ममार्गाची प्रत्यक्ष मूर्ति ।\nदृष्टादृष्ट होतां नुसती । आनंद झाला उभयतातें ॥५८॥\n\nतेव्हां बाळाभाऊला । जो कां होता संशय आला ।\nतो समर्थांनीं निवटिला । करुनियां उपदेश॥५९॥\n\nकेलें खळ्याचें संरक्षण । गाढवाचे पासून ।\nसमर्था मारितां आलें मरण । नारायणासी बाळापुरीं ॥१६०॥\n\nगजाननाचे कृपें भलें । जाखडयाचें लग्न झालें ।\nकपीलधारेसी दिधलें । दर्शन निमोणकराला ॥६१॥\n\nतुकारामें आपुला । पुत्र समर्था वाहिला ।\nनारायण नामें भला । सेवा करावयाकारणें ॥६२॥\n\nपंढरीतें जाऊन । विठ्ठलातें विचारुन ।\nमहाराज आले परतून । शेगांवाकारणें ॥६३॥\n\nपुढें भाद्रपदमासासी । ऋषि-पंचमीच्या पुण्य दिवशीं ।\nआधुनिक कालाचा हा ऋषि । समाधिस्त जहाला ॥६४॥\n\nविसाव्यामाजीं इतर । श्रींची समाधि झाल्यावर ।\nजे का घडले चमत्कार । त्यांचें वर्णन केलें असे ॥६५॥\n\nजे जे भाविक भक्त कोणी । त्यांना त्यांना अजुनी ।\nदर्शन देती कैवल्यदानी । त्यांच्या इच्छा पुरवून ॥६६॥\n\nआतां हा एकविसावा । अवघ्या कथेचा कळस बरवा ।\nअवघ्यांचा लेखावा । तुम्ही सार श्रोते हो ॥६७॥\n\nप्रत्यक्षापरी प्रकार । येथें होती वरच्यावर ।\nम्हणून म्हणणें आहे सार । अवघ्यांचें या अध्याया ॥६८॥\n\nवर्गणीच्या जोरें भलें । समाधीचें काम झालें ।\nमनापासून भक्त झटले । वर्गणी गोळा कराया ॥६९॥\n\nऐसें भव्य सुंदर । काम कोठें न भूमीवर ।\nधर्मशाळा चौफेर । चहूं बाजूंनीं बांधिल्या ॥१७०॥\n\nया भव्य कामाला । बहुतांनीं हात लाविला ।\nत्यांचीं नांवें तुम्हांला । सांगतां ग्रंथ वाढेल ॥७१॥\n\nमुख्य जे होते त्यांतून । त्यांचीं नांवें करितों कथन ।\nकुकाजीचा नंदन । हरी पाटील नाम ज्याचें ॥७२॥\n\nसांगवी गांवचा बनाजी । उमरीचा तो गणाजी ।\nबटवाडीचा मेसाजी । लाडेगावचा गंगाराम ॥७३॥\n\nभागू, नंदू, गुजाबाई । अकोल्याची बनाबाई ।\nसुकदेव पाटलाची ती आई । यांनीं हजारों रुपये दिले ॥७४॥\n\nपाटील रामचंद्र कृष्णाजी । दुसरा दत्तु भिकाजी ।\nपळसखेडचा सुखदेवजी । मार्तन्ड गणपती शेगांवचा ॥७५॥\n\nबालचंद्राचा रतनलाल । पंचगव्हाणचा दत्तुलाल ।\nत्याच गांवींचा बिसनलाल । अंबरसिंग टाळकीचा ॥७६॥\n\nकिसन बेलमंडळेकर । विठोबा पाटील चावरेकर ।\nहसनापुरचा राहणार । गंगाराम नाम ज्याचें ॥७७॥\n\nया दानशूरांनीं । मोठमोठया रकमा देऊनी ।\nकेली मठाची उभारणी । भक्तिस्तव समर्थांच्या ॥७८॥\n\nकोठया कचेरी स्वैंपाकघरें । सोपे उत्तम प्रकारें ।\nबांधिले असती साजिरे । समाधीच्या चौफेर ॥७९॥\n\nलोकांनीं ज्या देणग्या दिल्या । त्या बांधकामीं जिरुन गेल्या ।\nपरी पुष्कळ गोष्टी राहिल्या । बांधण्याच्या अवशेष ॥१८०॥\n\nत्यासाठीं युक्ति केली । वर्गणी जमवण्यासाठीं भली ।\nयोजना ती ऐशी झाली । ती ऐका विबुध हो ॥८१॥\n\nबसविला शेतसार्\u200Dयावर । समर्थांचा धार्मिक कर ।\nकोणासी न करितां जोर । रुपयामागें एक आणा ॥८२॥\n\nतैशीच बाजारपेठेशीं । धान्य अथवा कपाशी ।\nजी येईल विकायासी । पट्टी बसविली त्यावर ॥८३॥\n\nगाडीमागें अर्धा आणा । हर्ष वाटे देतांना ।\nकां कीं समर्थांच्या चरणां । निष्ठा होती सर्वांची ॥८४॥\n\nसमाधीपुढें स्वाहाकार । होऊन गेले अपार ।\nपरी त्यांतून मोठे चार । सर्वश्रुत जाहले ॥८५॥\n\nशतचंडीचें अनुष्ठान । ब्राह्मणांच्या करवीं जाण ।\nकेलें आदरेंकरुन । किसनलाल शेठजीनें ॥८६॥\n\nअनुष्ठान शतचंडीचें । करणें अति अवघड साचें ।\nअधिकशून्य ना खपायाचें । जगदंबे कालिकेस ॥८७॥\n\nकांहीं चुकतां विधानांत । तात्काळ होतें विपरीत ।\nकाम्य अनुष्ठानाप्रत । भीति चहूं बाजूंनीं ॥८८॥\n\nवडील किसनलालाचा । बंकटलाल नांवाचा ।\nभक्त होता समर्थांचा । एकनिष्ठ पहिल्यापून ॥८९॥\n\nपूर्ण आहुतीच्या दिवशीं । त्या बंकटलाल भक्तासी ।\nव्याधि उद्भवली शरीरासी । प्राणांताचा समय आला ॥१९०॥\n\nलोक गेले घाबरुन । म्हणती हें काय आलें विघ्न ।\nशतचंडीचें अनुष्ठान । करतां विपरीत व्हावें कां ? ॥९१॥\n\nबंकटलाल म्हणे पुत्रासी । भिऊं नकोस मानसीं ।\nमाझा तारिता पुण्यरासी । समाधीसी बसलासे ॥९२॥\n\nतो अवघें करील बरें । नका होऊं बावरें ।\nपूर्ण आहुतीचें काम सारें । घ्यावें सशास्त्र उरकून ॥९३॥\n\nमाझा स्वामी गजानन । येऊं न देई कदा विघ्न ।\nभक्ताचें करण्या संरक्षण । मुळींच बसला येथें तो ॥९४॥\n\nतेंच पुढें सत्य झालें । व्याधीचें स्वरुप मावळलें ।\nएका बाईचें निमालें । भूत शतचंडींत या ॥९५॥\n\nबनाजी तिडके सांगवीकर । यांनीं केला स्वाहाकार ।\nकसुर्\u200Dयाची रहाणार । गुजाबाई नाम जिचें ॥९६॥\n\nचापडगांवींचा वामन । शामरावाचा नंदन ।\nयांनींही एक यज्ञ । केला समाधीच्या पुढें ॥९७॥\n\nऐसीं धर्मकृत्यें किती तरी । झालीं समर्थासमोरी ।\nखरे खरेच साक्षात्\u200Cकारी । श्रीगजाननमहाराज ॥९८॥\n\nयावत्\u200C कालपर्यंत । लोक होते निष्ठावंत ।\nतावत्\u200C कालपर्यंत । वर्\u200Dहाड होता सुखी बहु ॥९९॥\n\nजसजसी निष्ठा कमी झाली । तों तों विपन्न दशा आली ।\nअवदसेनें घातली । माळ कंठीं वर्\u200Dहाडाच्या ॥२००॥\n\nविपुल पिकणें टाकिलें । काश्यपीनें पहा भले ।\nनवे वाहूं लागले । वारे सर्व वर्\u200Dहाडांत ॥१॥\n\nवर्\u200Dहाडाची ऐसी दैना । समर्थांसी पाहवेना ।\nम्हणून घेतलें आपणां । कोंडोनीं त्यांनीं जलांत ॥२॥\n\nतीस फुटांपासून । पाया आणिला भरुन ।\nतेथेंच कां हें जीवन । निर्माण व्हावें श्रोते हो ॥३॥\n\nम्हणून ऐसें वाटतें । राग आला समर्थांतें ।\nम्हणून त्यांनीं जलातें । भोंवतीं केलें निर्माण ॥४॥\n\nसुखसंपन्न पहिल्यापरी । वर्\u200Dहाड व्हावा निर्धारी ।\nऐसें चित्तांत असल्या जरी । या वर्\u200Dहाडी जनांच्या ॥५॥\n\nतरी त्या अवघ्या जनांनीं । श्रीगजाननाच्या चरणीं ।\nपूर्ववत् निष्ठा ठेवूनी । सुखालागीं अनुभवावें ॥६॥\n\nऐसें न जरी करतील । तरी याहीपेक्षां येईल ।\nवर्\u200Dहाडासी बिकट काळ । याचा विचार करा हो ॥७॥\n\nगजाननपदीं निष्ठा ठेवा । सुख-अनुभव सर्वदा घ्यावा ।\nकुतर्कासी मुळीं न द्यावा । ठाव आपुल्या मानसीं ॥८॥\n\nया गजाननरुप जमिनींत । जें जें कांहीं पेराल सत्य ।\nतें तें मिळणार आहे परत । बहुत होऊन तुम्हांला ॥९॥\n\nदाणे टाकिल्या खडकावरी । त्यांचीं न रोपें होतीं खरीं ।\nयाचा विचार अंतरीं । सर्व काळ करा हो ॥२१०॥\n\nकंटाळा संतसेवेचा । ज्या ज्या प्रांता येत साचा ।\nत्या त्या प्रांतीं दुष्काळाचा । प्रादुर्भाव होतसे ॥११॥\n\nधर्मश्रद्धा ही वाघीण । गेल्या मनरुपी दरींतून ।\nदुर्वासनेचे कोल्हे जाण । येऊन बसतील ते ठायां ॥१२॥\n\nभक्ति शुचिर्भूत अंगना । अभक्ति वारांगना ।\nतिच्या नादीं लागल्या जाणा । विटंबनाच सर्वत्र ॥१३॥\n\nसन्नीतीला सोडूं नका । धर्मवासना टाकूं नका ।\nशत्रु न माना एकमेकां । तरीच शक्ति वाढेल ॥१४॥\n\nऐसें तुम्ही वागल्यास । येतील चांगले दिवस ।\nया वर्\u200Dहाड प्रांतास । हें कधींहि विसरुं नका ॥१५॥\n\nएकदां तरी वर्षांतून । घ्यावें गजाननाचें दर्शन ।\nएकदां तरी पारायण । करा गजाननचरित्राचें ॥१६॥\n\nहा एकवीस अध्यायांचा । गजाननविजय नांवाचा ।\nनैवेद्य एकवीस मोदकांचा । गजाननासी अर्पा हो ॥१७॥\n\nवा हे अध्याय साचार । माना एकवीस दुर्वांकुर ।\nपारायणरुपें निरंतर । वाहाव्या गजाननासी ॥१८॥\n\nसद्\u200Cभाव जो मानवाचा । तोच दिवस चतुर्थीचा ।\nप्रेमरुपी चंद्राचा । उदय झाला पाहिजे ॥१९॥\n\nमग या ग्रंथाचें अक्षर । एकेक हें दुर्वांकुर ।\nअर्थ शब्दाचा साचार । मोदक समजा विबुध हो ॥२०॥\n\nतो अर्पून गजानना । पारायणरुपी पारणा ।\nसाधून घ्यावा करा ना । वेळ आतां थोडकाही ॥२१॥\n\nहा ग्रंथ ना कादंबरी । ती गजाननाची लीला खरी ।\nयेथें जो अविश्वास धरी । तो बुडेल निःसंशय ॥२२॥\n\nश्रीगजाननस्वामी चरित्र । जो नियमें वाचील सत्य ।\nत्याचे पुरतील मनोरथ । गजाननकृपेनें ॥२३॥\n\nहें गजाननचरित्र भागीरथी । कथा या तोय निश्चिती ।\nमहाराष्ट्र ओंव्या तयावरती । लहरी समजा विबुध हो ॥२४॥\n\nवा कल्पवृक्ष हें स्वामीचरित्र । शाखा अध्याय तयाप्रत ।\nपद्मरचना हीच सत्य । पालवी या वृक्षाची ॥२५॥\n\nजो या ग्रंथीं ठेवील भाव । त्यासी पावेल स्वामीराव ।\nसंकटीं त्याच्या घेईल धांव । रक्षण त्याचें करावया ॥२६॥\n\nहा ग्रंथ केवळ चिंतामणी । चिंतिलें फळ देईल जाणी ।\nदृढतर विश्वास असल्या मनीं । हें मात्र विसरुं नका ॥२७॥\n\nजेथें गजाननचरित्राचा । पाठ होईल नित्य साचा ।\nतेथें वास लक्ष्मीचा । चिरकाल होईल हो ॥२८॥\n\nदारिद्रयासी मिळेल धन । रोगीयासी आरोग्य जाण ।\nसाध्वी स्त्रीचें वांजपण । फिटेल याच्या वाचनें ॥२९॥\n\nनिपुत्रिकासी होईल पुत्र । निष्कपटी मिळेल मित्र ।\nचिंता न राहील अणुमात्र । या ग्रंथाच्या वाचका ॥२३०॥\n\nदशमी एकादशी द्वादशीला । हा ग्रंथ जो वाची भला ।\nअनुपम येईल भाग्य त्याला । श्रीगजाननकृपेनें ॥३१॥\n\nगुरुपुष्य योगावरी । जो याचें पारायण करी ।\nबसून एक्या आसनावरी । राहूनियां शुचिर्भूत ॥३२॥\n\nत्याच्या अवघ्या मनकामना । खचित होतील पूर्ण जाणा ।\nकसल्याही असोत यातना । त्या त्याच्या निरसतील ॥३३॥\n\nजेथें हा राहील ग्रंथ । तेथें न कदा येई भूत ।\nलाग न साधे यत्किंचित । तेथें ब्रह्म समंधाचा ॥३४॥\n\nऐसें याचें महत्त्व । ये भाविकाला प्रचीत ।\nकुटिलदुष्टदुर्जनांप्रत । याचा अनुभव येणें नसे ॥३५॥\n\nमानसाची योजना । राजहंसासाठीं जाणा ।\nतैसें हें संतसज्जनां । मानस स्वामीचरित्र ॥३६॥\n\nपूर्वकालीं ज्ञानेश्वर । मीरा मेहता कबीर ।\nनामा सांवता चोखा महार । गोरा बोधला दामाजी ॥३७॥\n\nउंबरखेडी ऐनाथ । सखाराम अंमळनेरांत ।\nवा देव मामलेदार यशवंत । वा हुमणाबादी माणिकप्रभू ॥३८॥\n\nतेवींच हा वर्\u200Dहाडांत । गजाननस्वामी सद्\u200Cगुरुनाथ ।\nफरक नाहीं यत्किंचित । त्यांच्या यांच्या मधीं हो ॥३९॥\n\nआतां हीच विनंति । तुम्हां अवघ्यां भाविकांप्रती ।\nअत्यंत असूं द्यावी प्रीति । श्रीगजाननांचे चरणीं ॥२४०॥\n\nम्हणजे तुमची येरझार । जन्ममृत्यूची साचार ।\nहोऊनियां व्हाल पार । दुस्तर भवामधूनी ॥४१॥\n\nआतां स्वामी दयाघना ! । तुला येवो माझी करुणा ।\nदासगणूच्या यातना । सकल निवारी कृपेनें ॥४२॥\n\nमी तुझा झालों भाट । मार्ग दावी मला नीट ।\nदुर्वासनेचा येतो वीट । चित्तामाजीं दयाळा ! ॥४३॥\n\nआमरण वारी घडो । संतचरणीं प्रेमा जडो ।\nअक्षय्यीचा वास घडो । श्रीगोदेच्या तीराला ॥४४॥\n\nप्रसंग याचना करण्याचा । मशीं नको आणूंस साचा ।\nसमर्था दासगणूचा । अभिमान वाहावा मानसीं ॥४५॥\n\nमी सकल संतांचा चरणरज । माझी राखा तुम्ही लाज ।\nहेंचि मागणें आहे आज । पदर पसरुन तुम्हांतें ॥४६॥\n\nजैसी केलीस प्रेरणा । तैसेंच मी वदलों जाणा ।\nहे स्वामी गजानना ! । तुझें चरित्र लिहितां कीं ॥४७॥\n\nशेगांवचे मठांत । कांहीं होतें कागदपत्र ।\nते रतनसातें मजप्रत । आणूनियां दाखविले ॥४८॥\n\nत्यांच्या आधारें ग्रंथ लिहिला । कल्पनेच्या ना उपयोग केला ।\nम्हणून अधिक न्यूनाला । मी नाहीं कारण ॥४९॥\n\nझालें असल्या अधिकऊन । त्याची क्षमा गजानन ।\nकरो सर्वदा मजलागून । हीच आहे विनंती ॥२५०॥\n\nशके अठराशें एकसष्टांत । प्रमाथिनाम संवत्सरांत ।\nचैत्रमासीं शुद्धांत । वर्षप्रतिपदेला ॥५१॥\n\nहा ग्रंथ कळसा गेला । शेगांव-ग्रामीं भला ।\nतो गजाननांनीं पूर्ण केला । प्रथम प्रहरीं बुधवारीं ॥५२॥\n\nस्वस्ति श्रीदासगणूविरचित । हा गजाननविजय नामें ग्रंथ ।\nनौका होवो भाविकांप्रत । भवसिंधु तरावया ॥२५३॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य एकविंशोऽध्यायः समाप्तः ॥\n\n॥ पुंडलीक वरदा हरिविठ्ठल ॥\n॥ सीताकांतस्मरण जयजय राम ॥\n॥ पार्वतीपते हरहर महादेव ॥\n\nसमाप्तः",
  "adhyay_en": "॥ श्रीगणेशाय नमः ॥\n\nजय जयाजी अनंतवेषा । जय जयाजी अविनाशा ।\nजय जयाजी परेशा । ब्रह्मांडाधीशा नमो तुशीं ॥१॥\n\nदेवा तूं आपणांस । पतितपावन नाम खास ।\nसर्वदा आहे धरिलेंस । याचा विचार करीं गा ॥२॥\n\nपाप्यावरी प्रेम अमित । तुझें देवा असतें सत्य ।\nपापीजनांनीं तुजप्रत । महत्त्व आणिलें कृपाळा ॥३॥\n\nम्हणून माझ्या पातकासी । पाहूं नका हो हृषीकेशी ।\nधुणें येतें जलापासीं । स्वच्छ होतें म्हणून ॥४॥\n\nम्हणून पतितांचा कंटाळा । करुं नको रे घननीळा ।\nकाय भूमीनें सांवरिला । दिलें आहे टाकून ॥५॥\n\nतूंच पतितपावन । तूंच पुण्यपावन ।\nया दोन्ही दोषांपासून । तुम्ही अलग सर्वदा ॥६॥\n\nसूर्य नाशी तमाप्रत । म्हणून कां तो कष्टी होत ।\nकांहीं न करावें लागत । तम नासण्या रवीशीं ॥७॥\n\nतम जों जों भेटण्या येई । तों तों तेथें प्रकाश होई ।\nअंधारत्व अवघें जाई । त्याचें तमाचें नारायणा ॥८॥\n\nपापपुण्याची वासना । तूंच उपजविशी नारायणा ।\nआपला रक्षण्या मोठेपणा । पापी तूंच निर्मिशी ॥९॥\n\nकांहीं असो आतां तरी । चिंता रहित मजला करी ।\nदासगणू हा घ्यावा पदरीं । हेंच आहे मागणें ॥१०॥\n\nतुझ्यावांचून मजप्रत । नाहीं वशिला जगतांत ।\nअवघेंच तुझ्या हातांत । आहे कीं रे पांडुरंगा ॥११॥\n\nश्रोते आतां सावधान । हा कळसाध्याय परिसा पूर्ण ।\nतुमचें भाग्य धन्य धन्य । संतकथा ऐकतसां ॥१२॥\n\nएकविधा निष्ठा ज्याची । जडली गजाननपदीं साची ।\nत्याच्या दुःखसंकटांची । होळीच होते निःसंशय ॥१३॥\n\nबांधीत असतां मंदिर । काम करीत शिखरावर ।\nएक होता मजूर । हाताखालीं गवंडयांच्या ॥१४॥\n\nतो धोंडा देतां मिस्तरीला । एकाएकीं झोक गेला ।\nतीस फुटांवरुन पडला । खालीं घडीव दगडावर ॥१५॥\n\nतो पडतां लोकांनीं पाहिला । जन म्हणती मेला मेला ।\nउंचावरुन खालीं पडला । आतां कशाचा वांचे तो ? ॥१६॥\n\nपरी घडलें अघटित । कोठें न लागलें त्याप्रत ।\nजैसा चेंडू झेलितात । तैसें त्यांचें जाहलें ॥१७॥\n\nसोपानसाह्यें ज्यापरी । जन उतरती भूमीवरी ।\nतेथें झालें त्याचपरी । त्या मजुराकारणें ॥१८॥\n\nमजूर म्हणे लोकांला । माझा जेव्हां झोक गेला ।\nतेव्हां एकानें धरलें मला । पडतां पडतां करास ॥१९॥\n\nपाय भूमीसी लागतां क्षणीं । तो न दिसला मजलागुनी ।\nहें वृत्त ऐकुनी । लोक अवघे आनंदले ॥२०॥\n\nअभिश्राप कोणाचा । समर्थ ना घेती साचा ।\nहा योग पडण्याचा । दैवानेंच आला तुज ॥२१॥\n\nया तुझ्या पडण्यानें । स्पर्श केला समर्थानें ।\nतुझ्या कराकारणें । ऐसें भाग्य कोणाचें ? ॥२२॥\n\nअसो एक बाई रजपुताची । जयपुराहून आली साची ।\nबाधा होती भूताची । तया अबलेकारणें ॥२३॥\n\nतिसी जयपूर ग्रामाला । दत्तात्रयाचा दृष्टान्त झाला ।\nतूं या रामनवमीला । जाई शेगांवाकारणें ॥२४॥\n\nतेथें संत जागती ज्योत । श्रीगजानन सद्\u200Cगुरुनाथ ।\nते या तुझ्या पिशाच्याप्रत । मुक्ति देतील निःसंशयें ॥२५॥\n\nया दृष्टान्तेंकरुन । आपुल्या दोन मुलांसी घेऊन ।\nरामनवमीसाठीं जाण । बाई आली शेगांवा ॥२६॥\n\nप्रतिपदेपासून भला । उत्सवासी आरंभ झाला ।\nअफाट समुदाय मिळाला । नवमीस श्रोते शेगांवीं ॥२७॥\n\nकाम सभामंडपाचें । चाललें होतें तेथ साचें ।\nखांब मोठमोठे दगडाचे । उभे केले असती ॥२८॥\n\nदीड फूट जाडीचा । पांच फूट लांबीचा ।\nप्रत्येक खांब दगडाचा । ऐसे होते किती तरी ॥२९॥\n\nउत्सवाच्या निमित्त भलें । काम भक्तांनीं बंद केलें ।\nखांब होते बसविलेले । नुसते मात्र ते ठाईं ॥३०॥\n\nश्रीरामाचा जन्म झाला । प्रसादासाठीं लोटला ।\nजनांचा तो समुदाय भला । तो न मसी वर्णवे ॥३१॥\n\nत्या गर्दीत ही बाई । उभी खांबास एक्या पायीं ।\nहोती तिला सोसली नाहीं । गर्दी ती यत्किंचित ॥३२॥\n\nम्हणून खांबाच्या आश्रया । गेली निर्भय व्हावया ।\nगर्दी ती चुकवावया । परी झालें विपरीत ॥३३॥\n\nतोच खांब कोसळला । तिच्या शरीरा पडला ।\nतो पहातां लोकांला । ऐसें वाटूं लागलें ॥३४॥\n\nतिचा बहुतेक गेला प्राण । ही बाई कोठील कोण ? ।\nलहान मुलें दिसतीं दोन । खांबाखालीं येधवां ॥३५॥\n\nदहावीस जणांनीं । खांब काढिला अंगावरुनी ।\nपाणी मुखांत घालोनी । लोबोकडे पाठविलें ॥३६॥\n\nही लोबो डाँक्टरीण । शस्त्रविद्येंत अतिप्रवीण ।\nही जातीनें ख्रिश्चन । भक्त येशू ख्रिस्ताची ॥३७॥\n\nतिनें ह्या रजपूतिणीला । रीतीप्रमाणें उपचार केला ।\nलोबो म्हणे ना लागला । मार इला कोठेंच ॥३८॥\n\nहें आश्चर्य खरोखर । खांब दगडाचा होता थोर ।\nत्याच्या खालीं शरीर । सुरक्षित रहावें कसें ॥३९॥\n\nआश्चर्य वाटलें लोकांला । प्राण बाईचा वांचला ।\nहा जो कांहीं प्रकार झाला । तो घडला इतुक्यास्तव ॥४०॥\n\nखांब पाडून अंगावरी । भूत जें होतें शरीरीं ।\nत्या भूतास मुक्ति खरी । दिधली त्या गजाननें ॥४१॥\n\nबाई होऊन पूर्ववत । गेली जयपूर शहराप्रत ।\nनांदूं लागली आनंदांत । ऐसा प्रभाव स्वामीचा ॥४२॥\n\nऐसेंच एका उत्सवाची । नाईक नवर्\u200Dयाच्या मस्तकांसी ।\nसोडीत असतां मंडपासी । लाकडी गोल पडला हो ॥४३॥\n\nतोही गोल थोर होता । परी स्वामीची अगाध सत्ता ।\nकोठेंही ना आघात होतां । नाईक नवरा वांचला ॥४४॥\n\nपुत्र कृष्णाजी पाटलाचा । रामचंद्र नांवाचा ।\nपरमभक्त समर्थांचा । एक असे शेगांवीं ॥४५॥\n\nएके दिवशीं त्याच्या घरीं । येते झाले साक्षात्कारी ।\nऐन दुपारच्या अवसरीं । गोसाव्याच्या रुपानें ॥४६॥\n\nभूक लागलि मला देखा । अन्न कांहीं देतां कां ? ।\nऐसें म्हणून मारिली हांका । रामचंद्र पाटलातें ॥४७॥\n\nपाटील मूळचा भाविक । त्याची वाटलें कौतुक ।\nगोसाव्याची ऐकून हांक । दारामाजीं पातला ॥४८॥\n\nनिरखून पाहातां गोसाव्यासी । तों ते असावे पुण्यराशी ।\nस्वामी गजानन निश्चयेंसी । ऐसें त्याला वाटलें ॥४९॥\n\nगोसाव्याचा धरुन हात । आला घेऊन घरांत ।\nदिला बसण्या पाट । पूजा केली पायांची ॥५०॥\n\nगोसावी म्हणे पाटलाला । आज मी मुद्दाम आलों मुला ।\nकांहीं तुज सांगण्याला । तें तूं ऐके मनापून ॥५१॥\n\nकर्जाची न चिंता करी । तें फिटून जाईल निर्धारीं ।\nअरे उन्हाळ्यांत गोदावरी । थोडी कोरडी पडतसे ॥५२॥\n\nतैसाच हाही प्रकार । संपन्नतेचा येईल पूर ।\nकृपाघन वर्षल्यावर । श्रीहरीचा समज हें ॥५३॥\n\nउष्टें माझे जें ठायीं । पडेल बापा तें ठाईं ।\nकशाचेंही कधीं पाही । कमी नाहीं पडणार ॥५४॥\n\nआण ताट वाढून । सुग्रास देईं भोजन ।\nमर्जी असल्या पांघरुण । घाल एखादें अंगावरी ॥५५॥\n\nपूजा अन्न दक्षिणा । याचकांसी दिल्या जाणा ।\nतें पावतें नारायणा । येविषयीं शंका नसे ॥५६॥\n\nपरी तो याचक । आधीं पाहिजे शुद्ध देख ।\nत्यावांचून हें कौतुक । होणार नाहीं कधींही ॥५७॥\n\nआणलें ताट वाढूनी । गोसावी जेवला प्रेमानीं ।\nपांच रुपये पाटलांनीं । दक्षिणा ठेविली त्याच्या करां ॥५८॥\n\nतैं गोसावी म्हणाला । ही दक्षिणा नको मला ।\nतूं पाहिजे कारभार केला । गजाननाच्या मठांत ॥५९॥\n\nतीच दक्षिणा मागण्यासी । मी आलों तुझ्यापासीं ।\nती आनंदें देईं मसी । म्हणजे कल्याण होईल ॥६०॥\n\nसमर्थसेवेची दक्षिणा । देऊन तुष्टवी माझ्या मना ।\nयोग्य मनुष्य तुझ्याविणा । कोणी न येथें सांप्रत ॥६१॥\n\nतुझी कांता आजारी । वरचेवरी पडते जरी ।\nतीही होईल बापा परी । ही दक्षणा दिल्यानें ॥६२॥\n\nबोलाव तुझ्या पुत्राप्रत । त्याच्या कंठीं एक ताईत ।\nबांधितों म्हणजे चेटूकभूत । याचीन बाधा होय त्यासी ॥६३॥\n\nका कीं ही जमेदारी । कठीण आहे भूमीवरी ।\nपाण्याशींच पाणी वैरी। ये ठाईं होत असे ॥६४॥\n\nपाटीलकीचें तुझें वतन । हें वाघाचें पांघरुण ।\nत्याचा उपयोग करणें जाण । अति जपून रामचंद्रा ॥६५॥\n\nद्वेषी मन असूं नये । सन्नीतीला सोडूं नये ।\nराजाविरुद्ध जाऊं नये । उगीच भलत्या कामांत ॥६६॥\n\nसाधु कोण संत कोण ? । हें पाहावें शोधून ।\nदांभिकांच्या नादीं जाण । कदापीही लागूं नये ॥६७॥\n\nहीं व्रतें पाळल्यास । तुझा ऋणी श्रीनिवास ।\nहोईल या वचनास । असत्या माझ्या मानूं नको ॥६८॥\n\nआय पाहून खर्च करी । दंभाचार कधीं न वरी ।\nसाधुसंत येतां घरीं । विन्मुख त्याला लावूं नये ॥६९॥\n\nअपमान खर्\u200Dया संतांचा । झाल्या कोप ईश्वराचा ।\nहोतसे बापा साचा । संतचरणीं प्रेमा धरीं ॥७०॥\n\nआपल्या वंशजाचें उणें । पाहूं नये कदा मनें।\nसोयर्\u200Dयाधायर्\u200Dयांकारणें । समयानुसार मान द्यावा ॥७१॥\n\nकोप असावा बाह्यात्कारी । दया असावी अंतरीं ।\nजैसें का तें फणसावरी । कांटे आंत गोड गरे ॥७२॥\n\nमी तुझ्या पाठीस । आहे जाण रात्रंदिवस ।\nताईत बांधून कंठास । गोसावी जाऊं लागला ॥७३॥\n\nदाराबाहेर जातां भला । अंतर्धान पावला ।\nपाहातां पाहातां झाला । दिसेनासा रस्त्यांत ॥७४॥\n\nपाटील अवघ्या दिवसभर । मानसीं करी विचार ।\nहा गोसावी कोणी इतर । नसावा ऐसें वाटतें ॥७५॥\n\nश्रीगजाननस्वामी मला । आले उपदेश करायाला ।\nघेऊन गोसावीवेषाला । हें आतां समजलें ॥७६॥\n\nरात्रीं स्वप्नीं येऊन । संशय केला निरसन ।\nऐसें स्वामीगजानन । भक्तवत्सल खरोखरी ॥७७॥\n\nश्रीगजानन चरित्र । तारक असोनी परमपवित्र ।\nअनुभव येण्या मात्र । सबळ निष्ठा पाहिजे ॥७८॥\n\nया ग्रंथाची अवतरणिका । देतों आतां ही तुम्ही ऐका ।\nवेळ उगा दवडूं नका । पूर्ण व्हावें सावधान ॥७९॥\n\nप्रथमाध्यायीं मंगलाचरण । देवगुरुचें वंदन ।\nकेलें पुढें निवेदन । गजाननाच्या पूर्वचरिता ॥८०॥\n\nमाघमासीं सप्तमीसी । समर्थ आले शेगांवासी ।\nदेवीदासाच्या सदनापासीं । दिसते झाले प्रथमतः ॥८१॥\n\nबंकटलाल दामोदर । दोन होते चतुर नर ।\nत्यांनीं परीक्षा अखेर । केली गजाननाची ॥८२॥\n\nकथा द्वितीयाध्यायांत । येणेंपरी आहे सत्य ।\nगोविंदबुवाच्या कीर्तनांत । महाराज येऊन बैसले ॥८३॥\n\nपितांबर शिंप्याला । रस्त्यांत चमत्कार दाविला ।\nबंकटलालाच्या घराला । महाराज गेले शेवटीं ॥८४॥\n\nकथा तृतीयाध्यायाला । गोसाव्यानें नवस केला ।\nगांजाचा श्रीसमर्थाला । पाजण्याचा विबुध हो ॥८५॥\n\nत्याची इच्छा पुरविली । प्रथा गांजाची पडली ।\nतेथपासोनी भली । शेगांवचे मठांत ॥८६॥\n\nजानराव देशमुखाचें । गंडांतर टाळिलें साचें ।\nदेऊन तीर्थ पायांचें । आपुलें तें स्वामींनीं ॥८७॥\n\nमृत्यूचे ते प्रकार । तेथें कथिले सविस्तर ।\nतुकारामासी दिला मार । ढोंग करितो म्हणोनी ॥८८॥\n\nकथा चतुर्थाध्यायाठायीं । येणें रीतीं असे पाही ।\nजानकीरामें दिला नाहीं । विस्तव चिलमीकारणें ॥८९॥\n\nकिडे पडले चिंचवण्यांत । अन्न गेलें वायां सत्य ।\nसोनारानें जोडून हात । केली विनंती समर्थांला ॥९०॥\n\nत्याचा अपराध क्षमा केला । पूर्ववत्\u200C केले चिंचवण्याला ।\nजानकीराम भक्त झाला । ते दिवसापासून ॥९१॥\n\nहोते दोन कान्होले । उतरंडीसी ठेविलेले ।\nतेच समर्थें मागितले । खाया चंदू मुकिंदासी ॥९२॥\n\nचिंचोलीच्या माधवाला । यमलोक दावून मुक्त केला ।\nशिष्याहातें करविला । थाट वसंतपूजेचा ॥९३॥\n\nकथा पंचमाध्यायांत । महाराज पिंपळगांवांत ।\nबसले शंकराच्या मंदिरांत । पद्मासन घालोनियां ॥९४॥\n\nगुराख्यांनीं पूजा केली । गांवची मंडळी तेथें आली ।\nमहाराजांसी घेऊन गेली । पिंपळगांवाकारणें ॥९५॥\n\nहें कळलें बंकटलाला । तो पिंपळगांवास गेला ।\nमहाराजासी आणण्याला । परत शेगांवाकारणें ॥९६॥\n\nसमर्थासी आणले परत । कांहीं दिवस राहून तेथ ।\nपुन्हां गेले अकोलींत । भास्करासी तारावया ॥९७॥\n\nकोरडया ठणठणीत विहिरीला । जिवंत झरा फोडीला ।\nएका क्षणांत आणिलें जला । त्या कोरडया विहिरी ठायीं ॥९८॥\n\nभास्कराची उडवलि भ्रांती। घेऊन आले तयाप्रती ।\nशेगांवास गुरुमूर्ति । ही कथा पंचमांत ॥९९॥\n\nष्ठाध्यायीं ऐसी कथा । बंकटलालें सद्\u200Cगुरुनाथा ।\nमक्याचीं कणसें खाण्याकरितां । नेलें आपुल्या मळ्यांत ॥१००॥\n\nगांधीलमाशा उठल्या तेथ । लोक होऊन भयभीत ।\nपळूं लागले असती सत्य । जीव आपुला घेऊनी ॥१॥\n\nबाधा गांधीलमाश्यांची । महाराजा न झाली साची ।\nघेतली असे शिष्यत्वाची । परीक्षा बंकटलालाची ॥२॥\n\nनरसिंगजीस भेटण्याला । स्वामी गेले अकोटाला ।\nजो नरसिंगजी होता भला । शिष्य कोतशा अल्लीचा ॥३॥\n\nकांहीं दिवस राहिले । अकोटामाजीं भले ।\nनरसिंगजीसी हितगुज केलें । बंधु आपुला म्हणून ॥४॥\n\nचंद्रभागेच्या तीरीं । शिवरग्रामाभीतरीं ।\nकृपा व्रजभूषणावरी । केली असें जाऊन ॥५॥\n\nरुतीच्या मंदिरांत । श्रावणमासाच्या उत्सवांत ।\nसमर्थ आले राहण्याप्रत । येथें षष्ठमाची पूर्तता ॥६॥\n\nगांवींची पाटीलमंडळी । अवघी आडदांड होती भली ।\nहमेश होई बोलाचाली । त्यांची समर्थाबरोबर ॥७॥\n\nहरि पाटलासवें भले । महाराज कुस्ती खेळले ।\nमल्लविद्येचें दाविलें । प्रत्यंतर बहुताला ॥८॥\n\nउंसाचा चमत्कार । दाऊनियां साचार ।\nअभिमानाचा परिहार । केला पाटील मंडळींच्या ॥९॥\n\nभिक्यानामें दिला सुत । खंडू कडताजी पाटलाप्रत ।\nआम्रभोजनाचें व्रत । चालविण्यास कथिलें पाटलाला ॥११०॥\n\nऐशा कथा सप्तमाध्यायीं । कथन केल्या आहेत पाही ।\nनिष्ठा समर्थांच्या ठायीं । जडली पाटीलमंडळींची ॥११॥\n\nकथा आहे अष्टमांत । दुफळी पाटील देशमुखांत ।\nअर्ज दिधला सरकारांत । महारांनीं विरुद्ध पाटलाच्या ॥१२॥\n\nखंडूवरी बालंट आलें। तें समर्थांनीं नासिलें ।\nनिर्दोष सुटते झाले । खंडू पाटील खटल्यांतून ॥१३॥\n\nतेलंगी ब्राह्मणाला । वेद म्हणून दाखविला ।\nआपण कोण हा कळविला । सहज लीलेनें समाचार ॥१४॥\n\nकृष्णाजीच्या मळ्याशीं । महाराज राहिले छपरासी ।\nमंदिराच्या सान्निध्यासी । चंद्रमौळी हराच्या ॥१५॥\n\nब्रह्मगिरी गोसाव्याला । अभिमानविरहित केला ।\n\"नैनं छिन्दन्ति\" श्र्लोकाला । रहस्यासह सांगून ॥१६॥\n\nजळत्या पलंगाच्यावर । महाराज बसते झाले स्थिर ।\nन जाळे वैश्वानर । केव्हांही खर्\u200Dया संताला ॥१७॥\n\nकथा नवमाध्यायाला। द्वाड घोडा शांत केला ।\nखूण नवस करणाराला । दिली असे गांजाची ॥१८॥\n\nदासनवमीचे उत्सवासी। समर्थ बाळापुरासी ।\nघेऊन आपल्या शिष्यांसी । बाळकृष्णाच्या घरां गेले ॥१९॥\n\nबाळकृष्णालागून । करविलें समर्थाचें दर्शन ।\nसंशयरहित केलें मन । तया रामदास्याचें ॥१२०॥\n\nदशमाध्यायीं सुरेख । उमरावतीचें कथानक ।\nउपरति झाली पुरी देख । तेथें बाळाभाऊला ॥२१॥\n\nगणेश आप्पा चंद्राबाई । यांनीं अर्पिला संसार पाईं ।\nभावभक्तीनें लवलाही ।  जाननस्वामीच्या ॥२२॥\n\nगणेश दादा खापडर्याला । शुभ आशीर्वाद दिधला ।\nछत्रीनें मारुन बाळाला । परीक्षा त्याची घेतली ॥२३॥\n\nद्वाड गाय सुकलालाची । अति गरीब केली साची ।\nदांभिक भक्ति घुडयाची । कशी ती कथन केली ॥२४॥\n\nएकादशाध्यायीं कथन । भास्करासी डसला श्वान ।\nआले त्र्यंबकेश्वरीं जाऊन । गोपाळदासा भेटले ॥२५॥\n\nझ्यामसिंगाच्या विनंतीसी । देऊन मान अडगांवासी ।\nयेते झाले पुण्यराशी । श्रीगजाननमहाराज ॥२६॥\n\nनिजधामा भास्कर गेला । त्याचा देह ठेविला ।\nद्वारकेश्वरासन्निध भला । सतीबाईचे शेजारीं ॥२७॥\n\nआज्ञा केली कावळ्यांला । तुम्ही न यावें या स्थला ।\nवांचविले गणु जवर्\u200Dयाला । सुरुंग उडतां विहिरींत ॥२८॥\n\nशेट बचुलालाची । कथा द्वादशाध्यायीं साची ।\nमूर्ति निरिच्छपणाची । प्रत्यक्ष होते महाराज ॥२९॥\n\nस्वामीचें वस्त्र नेसला । पितांबर शिंपी कोंडोलीला ।\nस्वइच्छेनें येता झाला । परमभक्त होता जो ॥१३०॥\n\nपितांबरानें कोंडोलीसी । बळिरामाच्या शेतासी ।\nवठलेलिया आंब्यासी । पानें फळें आणविलीं ॥३१॥\n\nपितांबर राहिला कोंडोलींत । तेथेंच झाला समाधिस्थ ।\nनव मठ झाला स्थापित । शेगांवीं समर्थ इच्छेनें ॥३२॥\n\nविचार करुनी मानसीं । बसून रेतीच्या गाडीसी ।\nमहाराज नव्या मठासी। आले जुन्या मठांतून ॥३३॥\n\nझ्यामसिंगानें मुंडगांवाला । नेलें गजाननस्वामीला ।\nपर्जन्यानें घोटाळा । भंडार्\u200Dयाचा केला असे ॥३४॥\n\nझ्यामसिंगानें आपुली । इस्टेट समर्था अर्पिली ।\nपुंडलिकाची निमाली । गांठ प्लेगची श्रीकृपें ॥३५॥\n\nकथाभाग तेराव्याचा । महारोग गोसाव्याचा ।\nहरण गंगाभारतीचा । केला असें गजाननें ॥३६॥\n\nबंडुतात्यासी भाग्य आलें । भूमींत धन सांपडलें ।\nकर्जापासून मुक्त केलें । समर्थानें निजकृपें ॥३७॥\n\nनर्मदेच्या स्नानास । सोमवती अमावास्यास ।\nनौका फुटतां छिद्रास । हात लाविला नर्मदेनीं ॥३८॥\n\nविडा माधवनाथाला । शिष्याहातीं पाठविला ।\nया कथा चवदाव्याला । वर्णिल्या असती साकल्यें ॥३९॥\n\nअध्याय तो पंधरावा । शिवजयंतीचा आहे बरवा ।\nआले अकोले नामक गांवा । टिळक बाळ गंगाधर ॥१४०॥\n\nभाकरी प्रसाद पाठविला । कोल्हटकराचे हस्तें भला ।\nमुंबईंत लोकमान्याला । ग्रहण करायाकारणें ॥४१॥\n\nश्रीधर गोविंद काळ्यास । करिते झाले उपदेश ।\nनको जाऊं विलायतेस । येथेंच आहे सर्व कांहीं ॥४२॥\n\nकथा ऐशा सोळाव्यासी । पुंडलीक अंजनगांवासी।\nजातां निवारिले त्यासी । येऊनिया स्वप्नांत ॥४३॥\n\nपादुकाचा प्रसाद त्याला । झ्यामसिंगहस्तें पाठविला ।\nकवराच्या भाजीभाकरीला । ग्रहण केलें आनंदें ॥४४॥\n\nछरा तुकारामाचा । कानामधून पडला साचा ।\nह्या अशा कथांचा । समावेश सोळाव्यांत ॥४५॥\n\nसतराव्यांत कथा सुरस । विष्णूसाच्या घरास ।\nजाया मलकापुरास । समर्थ निघाले गाडींतून ॥४६॥\n\nनग्न फिरती म्हणूनी । खटला भरला पोलिसांनीं ।\nकेवळ अहंपणानीं । सत्पुरुषासी त्रास द्याया ॥४७॥\n\nमहताबशा सांईला । पाठवून दिलें पंजाबाला ।\nहिंदुयवनांविषयीं केला । कळकळीचा बोध त्यासी ॥४८॥\n\nबापुरावाच्या कांतेसी । भानामती न मानी साची ।\nभेट गंगाभागीरथीसी । झाली अकोटीं विहिरींत ॥४९॥\n\nकथा बायजा माळणीची । अठराव्यामाजीं साची ।\nकवर डाँक्\u200Dटरच्या फोडाची । कथा यांत ग्रथित असे ॥१५०॥\n\nमहाराज गेले पंढरीला । घेऊन अवघ्यां लोकांला ।\nतेथें बापुना काळ्याला । दर्शन हरीचें करविलें ॥५१॥\n\nकवठे बहादुरचा वारकरी । मरीनें झाला आजारी ।\nत्यास घटकेमाझारीं । समर्थानें बरें केलें ॥५२॥\n\nएक्या कर्मठ ब्राह्मणाला । श्वान उठून मेलेला ।\nदाऊन त्याचा गलित केला । कर्माभिमान श्रोते हो ॥५३॥\n\nकथा एकोणविसाव्यासी । दिला काशीनाथपंतासी ।\nआशीर्वाद तो अतिहर्षी । तो येता दर्शना ॥५४॥\n\nगोपाळ मुकिंद बुटी भला । नागपुरासी घेऊन गेला ।\nश्रीगजाननस्वामीला । आपुल्या गेहाकारणें ॥५५॥\n\nत्याच्या मनीं ऐसा हेत । महाराज ठेवावें नागपुरांत ।\nपरी हरि पाटलांनीं परत । आणिले समर्थ शेगांवीं ॥५६॥\n\nधार-कल्याणचे रंगनाथ । साधु आले भेटण्याप्रत ।\nसमर्थासी शेगांवांत । ऐसे आणि कितीतरी ॥५७॥\n\nश्रीवासुदेवानंद सरस्वती । जो कर्ममार्गाची प्रत्यक्ष मूर्ति ।\nदृष्टादृष्ट होतां नुसती । आनंद झाला उभयतातें ॥५८॥\n\nतेव्हां बाळाभाऊला । जो कां होता संशय आला ।\nतो समर्थांनीं निवटिला । करुनियां उपदेश॥५९॥\n\nकेलें खळ्याचें संरक्षण । गाढवाचे पासून ।\nसमर्था मारितां आलें मरण । नारायणासी बाळापुरीं ॥१६०॥\n\nगजाननाचे कृपें भलें । जाखडयाचें लग्न झालें ।\nकपीलधारेसी दिधलें । दर्शन निमोणकराला ॥६१॥\n\nतुकारामें आपुला । पुत्र समर्था वाहिला ।\nनारायण नामें भला । सेवा करावयाकारणें ॥६२॥\n\nपंढरीतें जाऊन । विठ्ठलातें विचारुन ।\nमहाराज आले परतून । शेगांवाकारणें ॥६३॥\n\nपुढें भाद्रपदमासासी । ऋषि-पंचमीच्या पुण्य दिवशीं ।\nआधुनिक कालाचा हा ऋषि । समाधिस्त जहाला ॥६४॥\n\nविसाव्यामाजीं इतर । श्रींची समाधि झाल्यावर ।\nजे का घडले चमत्कार । त्यांचें वर्णन केलें असे ॥६५॥\n\nजे जे भाविक भक्त कोणी । त्यांना त्यांना अजुनी ।\nदर्शन देती कैवल्यदानी । त्यांच्या इच्छा पुरवून ॥६६॥\n\nआतां हा एकविसावा । अवघ्या कथेचा कळस बरवा ।\nअवघ्यांचा लेखावा । तुम्ही सार श्रोते हो ॥६७॥\n\nप्रत्यक्षापरी प्रकार । येथें होती वरच्यावर ।\nम्हणून म्हणणें आहे सार । अवघ्यांचें या अध्याया ॥६८॥\n\nवर्गणीच्या जोरें भलें । समाधीचें काम झालें ।\nमनापासून भक्त झटले । वर्गणी गोळा कराया ॥६९॥\n\nऐसें भव्य सुंदर । काम कोठें न भूमीवर ।\nधर्मशाळा चौफेर । चहूं बाजूंनीं बांधिल्या ॥१७०॥\n\nया भव्य कामाला । बहुतांनीं हात लाविला ।\nत्यांचीं नांवें तुम्हांला । सांगतां ग्रंथ वाढेल ॥७१॥\n\nमुख्य जे होते त्यांतून । त्यांचीं नांवें करितों कथन ।\nकुकाजीचा नंदन । हरी पाटील नाम ज्याचें ॥७२॥\n\nसांगवी गांवचा बनाजी । उमरीचा तो गणाजी ।\nबटवाडीचा मेसाजी । लाडेगावचा गंगाराम ॥७३॥\n\nभागू, नंदू, गुजाबाई । अकोल्याची बनाबाई ।\nसुकदेव पाटलाची ती आई । यांनीं हजारों रुपये दिले ॥७४॥\n\nपाटील रामचंद्र कृष्णाजी । दुसरा दत्तु भिकाजी ।\nपळसखेडचा सुखदेवजी । मार्तन्ड गणपती शेगांवचा ॥७५॥\n\nबालचंद्राचा रतनलाल । पंचगव्हाणचा दत्तुलाल ।\nत्याच गांवींचा बिसनलाल । अंबरसिंग टाळकीचा ॥७६॥\n\nकिसन बेलमंडळेकर । विठोबा पाटील चावरेकर ।\nहसनापुरचा राहणार । गंगाराम नाम ज्याचें ॥७७॥\n\nया दानशूरांनीं । मोठमोठया रकमा देऊनी ।\nकेली मठाची उभारणी । भक्तिस्तव समर्थांच्या ॥७८॥\n\nकोठया कचेरी स्वैंपाकघरें । सोपे उत्तम प्रकारें ।\nबांधिले असती साजिरे । समाधीच्या चौफेर ॥७९॥\n\nलोकांनीं ज्या देणग्या दिल्या । त्या बांधकामीं जिरुन गेल्या ।\nपरी पुष्कळ गोष्टी राहिल्या । बांधण्याच्या अवशेष ॥१८०॥\n\nत्यासाठीं युक्ति केली । वर्गणी जमवण्यासाठीं भली ।\nयोजना ती ऐशी झाली । ती ऐका विबुध हो ॥८१॥\n\nबसविला शेतसार्\u200Dयावर । समर्थांचा धार्मिक कर ।\nकोणासी न करितां जोर । रुपयामागें एक आणा ॥८२॥\n\nतैशीच बाजारपेठेशीं । धान्य अथवा कपाशी ।\nजी येईल विकायासी । पट्टी बसविली त्यावर ॥८३॥\n\nगाडीमागें अर्धा आणा । हर्ष वाटे देतांना ।\nकां कीं समर्थांच्या चरणां । निष्ठा होती सर्वांची ॥८४॥\n\nसमाधीपुढें स्वाहाकार । होऊन गेले अपार ।\nपरी त्यांतून मोठे चार । सर्वश्रुत जाहले ॥८५॥\n\nशतचंडीचें अनुष्ठान । ब्राह्मणांच्या करवीं जाण ।\nकेलें आदरेंकरुन । किसनलाल शेठजीनें ॥८६॥\n\nअनुष्ठान शतचंडीचें । करणें अति अवघड साचें ।\nअधिकशून्य ना खपायाचें । जगदंबे कालिकेस ॥८७॥\n\nकांहीं चुकतां विधानांत । तात्काळ होतें विपरीत ।\nकाम्य अनुष्ठानाप्रत । भीति चहूं बाजूंनीं ॥८८॥\n\nवडील किसनलालाचा । बंकटलाल नांवाचा ।\nभक्त होता समर्थांचा । एकनिष्ठ पहिल्यापून ॥८९॥\n\nपूर्ण आहुतीच्या दिवशीं । त्या बंकटलाल भक्तासी ।\nव्याधि उद्भवली शरीरासी । प्राणांताचा समय आला ॥१९०॥\n\nलोक गेले घाबरुन । म्हणती हें काय आलें विघ्न ।\nशतचंडीचें अनुष्ठान । करतां विपरीत व्हावें कां ? ॥९१॥\n\nबंकटलाल म्हणे पुत्रासी । भिऊं नकोस मानसीं ।\nमाझा तारिता पुण्यरासी । समाधीसी बसलासे ॥९२॥\n\nतो अवघें करील बरें । नका होऊं बावरें ।\nपूर्ण आहुतीचें काम सारें । घ्यावें सशास्त्र उरकून ॥९३॥\n\nमाझा स्वामी गजानन । येऊं न देई कदा विघ्न ।\nभक्ताचें करण्या संरक्षण । मुळींच बसला येथें तो ॥९४॥\n\nतेंच पुढें सत्य झालें । व्याधीचें स्वरुप मावळलें ।\nएका बाईचें निमालें । भूत शतचंडींत या ॥९५॥\n\nबनाजी तिडके सांगवीकर । यांनीं केला स्वाहाकार ।\nकसुर्\u200Dयाची रहाणार । गुजाबाई नाम जिचें ॥९६॥\n\nचापडगांवींचा वामन । शामरावाचा नंदन ।\nयांनींही एक यज्ञ । केला समाधीच्या पुढें ॥९७॥\n\nऐसीं धर्मकृत्यें किती तरी । झालीं समर्थासमोरी ।\nखरे खरेच साक्षात्\u200Cकारी । श्रीगजाननमहाराज ॥९८॥\n\nयावत्\u200C कालपर्यंत । लोक होते निष्ठावंत ।\nतावत्\u200C कालपर्यंत । वर्\u200Dहाड होता सुखी बहु ॥९९॥\n\nजसजसी निष्ठा कमी झाली । तों तों विपन्न दशा आली ।\nअवदसेनें घातली । माळ कंठीं वर्\u200Dहाडाच्या ॥२००॥\n\nविपुल पिकणें टाकिलें । काश्यपीनें पहा भले ।\nनवे वाहूं लागले । वारे सर्व वर्\u200Dहाडांत ॥१॥\n\nवर्\u200Dहाडाची ऐसी दैना । समर्थांसी पाहवेना ।\nम्हणून घेतलें आपणां । कोंडोनीं त्यांनीं जलांत ॥२॥\n\nतीस फुटांपासून । पाया आणिला भरुन ।\nतेथेंच कां हें जीवन । निर्माण व्हावें श्रोते हो ॥३॥\n\nम्हणून ऐसें वाटतें । राग आला समर्थांतें ।\nम्हणून त्यांनीं जलातें । भोंवतीं केलें निर्माण ॥४॥\n\nसुखसंपन्न पहिल्यापरी । वर्\u200Dहाड व्हावा निर्धारी ।\nऐसें चित्तांत असल्या जरी । या वर्\u200Dहाडी जनांच्या ॥५॥\n\nतरी त्या अवघ्या जनांनीं । श्रीगजाननाच्या चरणीं ।\nपूर्ववत् निष्ठा ठेवूनी । सुखालागीं अनुभवावें ॥६॥\n\nऐसें न जरी करतील । तरी याहीपेक्षां येईल ।\nवर्\u200Dहाडासी बिकट काळ । याचा विचार करा हो ॥७॥\n\nगजाननपदीं निष्ठा ठेवा । सुख-अनुभव सर्वदा घ्यावा ।\nकुतर्कासी मुळीं न द्यावा । ठाव आपुल्या मानसीं ॥८॥\n\nया गजाननरुप जमिनींत । जें जें कांहीं पेराल सत्य ।\nतें तें मिळणार आहे परत । बहुत होऊन तुम्हांला ॥९॥\n\nदाणे टाकिल्या खडकावरी । त्यांचीं न रोपें होतीं खरीं ।\nयाचा विचार अंतरीं । सर्व काळ करा हो ॥२१०॥\n\nकंटाळा संतसेवेचा । ज्या ज्या प्रांता येत साचा ।\nत्या त्या प्रांतीं दुष्काळाचा । प्रादुर्भाव होतसे ॥११॥\n\nधर्मश्रद्धा ही वाघीण । गेल्या मनरुपी दरींतून ।\nदुर्वासनेचे कोल्हे जाण । येऊन बसतील ते ठायां ॥१२॥\n\nभक्ति शुचिर्भूत अंगना । अभक्ति वारांगना ।\nतिच्या नादीं लागल्या जाणा । विटंबनाच सर्वत्र ॥१३॥\n\nसन्नीतीला सोडूं नका । धर्मवासना टाकूं नका ।\nशत्रु न माना एकमेकां । तरीच शक्ति वाढेल ॥१४॥\n\nऐसें तुम्ही वागल्यास । येतील चांगले दिवस ।\nया वर्\u200Dहाड प्रांतास । हें कधींहि विसरुं नका ॥१५॥\n\nएकदां तरी वर्षांतून । घ्यावें गजाननाचें दर्शन ।\nएकदां तरी पारायण । करा गजाननचरित्राचें ॥१६॥\n\nहा एकवीस अध्यायांचा । गजाननविजय नांवाचा ।\nनैवेद्य एकवीस मोदकांचा । गजाननासी अर्पा हो ॥१७॥\n\nवा हे अध्याय साचार । माना एकवीस दुर्वांकुर ।\nपारायणरुपें निरंतर । वाहाव्या गजाननासी ॥१८॥\n\nसद्\u200Cभाव जो मानवाचा । तोच दिवस चतुर्थीचा ।\nप्रेमरुपी चंद्राचा । उदय झाला पाहिजे ॥१९॥\n\nमग या ग्रंथाचें अक्षर । एकेक हें दुर्वांकुर ।\nअर्थ शब्दाचा साचार । मोदक समजा विबुध हो ॥२०॥\n\nतो अर्पून गजानना । पारायणरुपी पारणा ।\nसाधून घ्यावा करा ना । वेळ आतां थोडकाही ॥२१॥\n\nहा ग्रंथ ना कादंबरी । ती गजाननाची लीला खरी ।\nयेथें जो अविश्वास धरी । तो बुडेल निःसंशय ॥२२॥\n\nश्रीगजाननस्वामी चरित्र । जो नियमें वाचील सत्य ।\nत्याचे पुरतील मनोरथ । गजाननकृपेनें ॥२३॥\n\nहें गजाननचरित्र भागीरथी । कथा या तोय निश्चिती ।\nमहाराष्ट्र ओंव्या तयावरती । लहरी समजा विबुध हो ॥२४॥\n\nवा कल्पवृक्ष हें स्वामीचरित्र । शाखा अध्याय तयाप्रत ।\nपद्मरचना हीच सत्य । पालवी या वृक्षाची ॥२५॥\n\nजो या ग्रंथीं ठेवील भाव । त्यासी पावेल स्वामीराव ।\nसंकटीं त्याच्या घेईल धांव । रक्षण त्याचें करावया ॥२६॥\n\nहा ग्रंथ केवळ चिंतामणी । चिंतिलें फळ देईल जाणी ।\nदृढतर विश्वास असल्या मनीं । हें मात्र विसरुं नका ॥२७॥\n\nजेथें गजाननचरित्राचा । पाठ होईल नित्य साचा ।\nतेथें वास लक्ष्मीचा । चिरकाल होईल हो ॥२८॥\n\nदारिद्रयासी मिळेल धन । रोगीयासी आरोग्य जाण ।\nसाध्वी स्त्रीचें वांजपण । फिटेल याच्या वाचनें ॥२९॥\n\nनिपुत्रिकासी होईल पुत्र । निष्कपटी मिळेल मित्र ।\nचिंता न राहील अणुमात्र । या ग्रंथाच्या वाचका ॥२३०॥\n\nदशमी एकादशी द्वादशीला । हा ग्रंथ जो वाची भला ।\nअनुपम येईल भाग्य त्याला । श्रीगजाननकृपेनें ॥३१॥\n\nगुरुपुष्य योगावरी । जो याचें पारायण करी ।\nबसून एक्या आसनावरी । राहूनियां शुचिर्भूत ॥३२॥\n\nत्याच्या अवघ्या मनकामना । खचित होतील पूर्ण जाणा ।\nकसल्याही असोत यातना । त्या त्याच्या निरसतील ॥३३॥\n\nजेथें हा राहील ग्रंथ । तेथें न कदा येई भूत ।\nलाग न साधे यत्किंचित । तेथें ब्रह्म समंधाचा ॥३४॥\n\nऐसें याचें महत्त्व । ये भाविकाला प्रचीत ।\nकुटिलदुष्टदुर्जनांप्रत । याचा अनुभव येणें नसे ॥३५॥\n\nमानसाची योजना । राजहंसासाठीं जाणा ।\nतैसें हें संतसज्जनां । मानस स्वामीचरित्र ॥३६॥\n\nपूर्वकालीं ज्ञानेश्वर । मीरा मेहता कबीर ।\nनामा सांवता चोखा महार । गोरा बोधला दामाजी ॥३७॥\n\nउंबरखेडी ऐनाथ । सखाराम अंमळनेरांत ।\nवा देव मामलेदार यशवंत । वा हुमणाबादी माणिकप्रभू ॥३८॥\n\nतेवींच हा वर्\u200Dहाडांत । गजाननस्वामी सद्\u200Cगुरुनाथ ।\nफरक नाहीं यत्किंचित । त्यांच्या यांच्या मधीं हो ॥३९॥\n\nआतां हीच विनंति । तुम्हां अवघ्यां भाविकांप्रती ।\nअत्यंत असूं द्यावी प्रीति । श्रीगजाननांचे चरणीं ॥२४०॥\n\nम्हणजे तुमची येरझार । जन्ममृत्यूची साचार ।\nहोऊनियां व्हाल पार । दुस्तर भवामधूनी ॥४१॥\n\nआतां स्वामी दयाघना ! । तुला येवो माझी करुणा ।\nदासगणूच्या यातना । सकल निवारी कृपेनें ॥४२॥\n\nमी तुझा झालों भाट । मार्ग दावी मला नीट ।\nदुर्वासनेचा येतो वीट । चित्तामाजीं दयाळा ! ॥४३॥\n\nआमरण वारी घडो । संतचरणीं प्रेमा जडो ।\nअक्षय्यीचा वास घडो । श्रीगोदेच्या तीराला ॥४४॥\n\nप्रसंग याचना करण्याचा । मशीं नको आणूंस साचा ।\nसमर्था दासगणूचा । अभिमान वाहावा मानसीं ॥४५॥\n\nमी सकल संतांचा चरणरज । माझी राखा तुम्ही लाज ।\nहेंचि मागणें आहे आज । पदर पसरुन तुम्हांतें ॥४६॥\n\nजैसी केलीस प्रेरणा । तैसेंच मी वदलों जाणा ।\nहे स्वामी गजानना ! । तुझें चरित्र लिहितां कीं ॥४७॥\n\nशेगांवचे मठांत । कांहीं होतें कागदपत्र ।\nते रतनसातें मजप्रत । आणूनियां दाखविले ॥४८॥\n\nत्यांच्या आधारें ग्रंथ लिहिला । कल्पनेच्या ना उपयोग केला ।\nम्हणून अधिक न्यूनाला । मी नाहीं कारण ॥४९॥\n\nझालें असल्या अधिकऊन । त्याची क्षमा गजानन ।\nकरो सर्वदा मजलागून । हीच आहे विनंती ॥२५०॥\n\nशके अठराशें एकसष्टांत । प्रमाथिनाम संवत्सरांत ।\nचैत्रमासीं शुद्धांत । वर्षप्रतिपदेला ॥५१॥\n\nहा ग्रंथ कळसा गेला । शेगांव-ग्रामीं भला ।\nतो गजाननांनीं पूर्ण केला । प्रथम प्रहरीं बुधवारीं ॥५२॥\n\nस्वस्ति श्रीदासगणूविरचित । हा गजाननविजय नामें ग्रंथ ।\nनौका होवो भाविकांप्रत । भवसिंधु तरावया ॥२५३॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य एकविंशोऽध्यायः समाप्तः ॥\n\n॥ पुंडलीक वरदा हरिविठ्ठल ॥\n॥ सीताकांतस्मरण जयजय राम ॥\n॥ पार्वतीपते हरहर महादेव ॥\n\nसमाप्तः",
  "youtube_video_id": "oyM2eK8HS0o"
}