{
  "title_mr": "अध्याय १९",
  "title_en": "Adhyay 19",
  "adhyay_mr": "॥ श्रीगणेशाय नमः ॥\n\nजयजयाजी आनंदकंदा । जयजयादि अभेदा ।\nमाझें नमन तुझ्या पदा । असो सर्वदा अनन्यभावें ॥१॥\n\nहे राघवा रघुपती । पाव आतां शीघ्र गती ।\nमाझा अंत पहाशी किती ? । हें कांहीं कळेना ॥२॥\n\nखर्\u200Dया थोरांशी कठोरता । नाहीं शोभत अनंता ।\nयाचा विचार कांहीं चित्ता । करा आपुल्या ये काळीं ॥३॥\n\nमी दीनवाणें मारितों हांका । मला दगा देऊं नका ।\nहे जगदीशा जगन्नायका । पावा दासगणूस ॥४॥\n\nमहाराज असतां शेगांवांत । विप्र एक काशिनाथ ।\nजो खंडेरावाचा होय सुत । गर्दे उपनांव जयाचें ॥५॥\n\nतो आला दर्शना । समर्थांच्या वंदिले चरणां ।\nमूर्ति पाहून त्याच्या मना । आनंद झाला अतिशय ॥६॥\n\nमाझ्या सन्माननीय वडिलानें । जीं जीवन्मुक्\u200Dताचीं लक्षणें ।\nलिहिलीं अनुभवानें । त्याची प्रत्यक्ष मूर्ति ही ॥७॥\n\nमाझें भाग्य धन्य धन्य । म्हणून हें पाहण्या चरण ।\nआलों खामगांवाहून । त्याचें सार्थक झालें कीं ॥८॥\n\nतों समर्थांनीं लीला केली । कोपरखिळी मारिली ।\nकाशीनाथाच्या पाठीस भली । आपुल्या परमकृपेनें ॥९॥\n\nजा तुझा हेत पुरला । वाट पाहे तारवाला ।\nया भाषणें घोंटाळला । काशिनाथ मानसीं ॥१०॥\n\nम्हणे काम ना माझें ये ठाईं । मी न आलों मागण्या कांहीं ।\nतारवाला शिपाई । वाट पहातो काय हें ? ॥११॥\n\nत्याचें गूध कळेना । पुसण्या छाती होईना ।\nनिमुटपणें वंदून चरणा । गेला निघून खामगांवीं ॥१२॥\n\nतों तारवाला शिपाई । उभा दारांत होता पाही ।\nतार घेतली घाई घाई । कशाची ती बघण्यास ॥१३॥\n\nतारेंत हा मजकूर । तुमचा केला तक्\u200Dरुर ।\nमुनसफीच्या हुद्दयावर । मोर्शी तालुक्याकारणें ॥१४॥\n\nतें पाहतां आनंदला । कोपरखिळीचा अर्थ कळला ।\nत्या काशिनाथ पंताला । पहा संतांचें ज्ञान कैसें ? ॥१५॥\n\nअसो एकदां नागपुरीं । समर्थांची गेली स्वारी ।\nगोपाळ बुटीचीया घरीं । त्याच्या अति आग्रहानें ॥१६॥\n\nही भोसल्याची राजधानी । पूर्वकालीं होती जाणी ।\nत्या शहराची आज दिनीं । दैना झाली विबुध हो ॥१७॥\n\nस्वातंत्र्यरुपी प्राण गेला । खरा धनी याचक ठरला ।\nपरक्यांचा बोलबाला । झाला जया शहरांत ॥१८॥\n\nगज घोडे पालख्या अपार । नाहींशा झाल्या साचार ।\nरस्त्यानें फिरे मोटार । अति जोरानें विबुध हो ॥१९॥\n\nअसो हा महिमा काळाचा । नाहीं दोष कवणाचा ।\nवाडा गोपाळ बुटीचा । होता सिताबर्डीवर ॥२०॥\n\nत्या भव्य सदनांत । नेऊन ठेविले सद्\u200Cगुरुनाथ ।\nजैसा वाघ किल्ल्यांत । कोंडोनिया टाकावा ॥२१॥\n\nबुटीचा ऐसा विचार । या ताबर्डीवर ।\nमहाराज ठेवावे निरंतर । जाऊं न द्यावें शेगांवा ॥२२॥\n\nअक्रूरानें कृष्णाला । जैसा मथुरेमाजीं नेला ।\nतोच प्रकार येथें झाला । काय वर्णन करावें ? ॥२३॥\n\nशेगांव पडलें भणभणीत । अवघे लोक दुःखित ।\nविनविती हरी पाटलाप्रत । महाराज येथें आणा हो ॥२४॥\n\nकुडीमधून गेला प्राण । कोण पुसे तिजलागून ? ।\nतैसें समर्थांवांचून । शेगांव हें प्रेत पहा ॥२५॥\n\nतुम्ही गांवचे जमेदार । करा याचा विचार ।\nबुटी मोठा सावकार । तेथें न आमुचा लाग लागे ॥२६॥\n\nटक्कर हत्तीहत्तींची । होणें आहे योग्य साची ।\nयेथें आम्हांसम कोल्ह्याची । नाहीं मुळीं किंमत॥२७॥\n\nजंबुमाळीसी लढायाला । मारुती हाच योग्य ठरला ।\nजिंकावया कर्णाला । झाली योजना अर्जुनाची ॥२८॥\n\nतुम्हीं नागपुराप्रती जावें । समर्थांसी घेऊन यावें ।\nआम्हां अवघ्यांस सुखवावें । हीच आहे विनंति ॥२९॥\n\nइकडे बुटीच्या घरांत । आजुर्दे राहिले संत ।\nजेवीं हस्तिनापुरांत । कृष्ण नाहीं आनंदला ॥३०॥\n\nमहाराज म्हणती बुटीसी । जाऊं दे मज शेगांवासी ।\nया आपुल्या भव्य सदनासी । ठेवून आम्हां घेऊं नको ॥३१॥\n\nतें बुटी मुळींच मानीना । समर्था जाऊं देईना ।\nअनागोंदीचा रामराणा । बुटी वाटे निःसंशय ॥३२॥\n\nबुटी भाविक होता जरी । अहंता नव्हती गेली खरी ।\nश्रीमंतीचा गर्व भारी । त्याच्या ठाईं वसतसे ॥३३॥\n\nरोज ब्राह्मणभोजन । समर्थांपुढें सदा भजन ।\nपरी शेगांवचे येत जन । बंदी त्या तो करीतसे ॥३४॥\n\nजाऊं न देई दर्शना । शेगांवचे लोकांना ।\nबिगरपरवानगी श्रीमंतसदना । जातां नये कवणासी ॥३५॥\n\nशेगांवचे लोक भले । जरी आणावया गेले ।\nपरी न कांहीं उपाय चाले । गेले तसेच आले परत ॥३६॥\n\nइकडे भक्त पाटील हरी । कांहीं मंडळी बरोबरी ।\nघेऊन निघाला नागपुरीं । समर्थासी आणावया ॥३७॥\n\nबसला अग्निरथांत । त्याच वेळीं वदले संत ।\nत्या गोपाळबुटीप्रत । येणें रीतीं तें ऐका ॥३८॥\n\nअरे गोपाळा पाटील हरी । निघाला यावया नागपुरीं ।\nतो येण्याच्या आंत परी । मला येथून जाऊं दे ॥३९॥\n\nतो येथें आल्यावर । शांतता नाहीं राहणार ।\nतो पडला जमेदार । याचा विचार करावा ॥४०॥\n\nतुझ्या धनाच्या जोरावरी । उडया या जाण निर्धारी ।\nतो मनगटाच्या बळावरी । नेईल मजला येथून ॥४१॥\n\nहरी पाटील तेथें आला । शिपायानें अटकाव केला ।\nपरी तो न त्यानें मानिला । प्रवेश केला सदनांत ॥४२॥\n\nगोपाळ बुटीचिया घरीं । पंगत होती थोर खरी ।\nपाटील आल्याच्या अवसरीं । आले ब्राह्मण भोजना ॥४३॥\n\nताटें चांदीचीं अवघ्यांस । शिसमचे पाट बसण्यास ।\nहोत्या पातळ पदार्थांस । वाटया जवळ चांदीच्या ॥४४॥\n\nनानाविध पक्वान्नें । होतीं भोजनाकारणें ।\nमध्यभागीं आसन त्यानें । मांडिलें समर्थ बसण्यास ॥४५॥\n\nऐशी बुटीची श्रीमंती । तिचें वर्णन करुं किती ? ।\nज्याला कुबेर बोलती । लोक नागपूर प्रांतींचा ॥४६॥\n\nअसो हरी पाटील सदनांत । आले समर्था नेण्याप्रत ।\nतो महाराज निघाले धांवत । द्वारीं त्यास भेटावया ॥४७॥\n\nवांसरा गाय पाहून । जैसी येई धांवून ।\nतैसें स्वामी गजानन । पाटलासाठीं धांवले ॥४८॥\n\nचाल हरी शेगांवासी । येथें मुळीं न राहणें मसी ।\nतूं आलास न्यावयासी । हें फार बरें झालें ॥४९॥\n\nसमर्थ जाऊं लागले । तें गोपाळानें पाहिलें ।\nअनन्यभावें चरण धरिले । समर्थाचे येऊन ॥५०॥\n\nविक्षेप माझा गुरुराया ! । नका करुं या समया ।\nदोन घांस घेऊनियां । इच्छित स्थला मग जावें ॥५१॥\n\nतैसेंच बुटी पाटलासी । बोलूं लागले विनयेंसी ।\nतुम्ही घेऊन प्रसादासी । जावें हेंच मागणें ॥५२॥\n\nयेथें न रहाती महाराज । हें समजून आलें आज ।\nपंक्तींत माझी राखा लाज । तुम्हीच पाटील येधवां ॥५३॥\n\nआतांच समर्थ गेले जरी । लोक उपाशी उठतील तरी ।\nआणि अवघ्या नागपुरीं । टीका माझी होईल पहा ॥५४॥\n\nभोजनें होईपर्यंत । महाराज राहिले तेथ ।\nशेगांवची समस्त । मंडळी पंक्तीस जेवली ॥५५॥\n\nभोजनोत्तर तयारी । निघण्याची ती झाली खरी ।\nदर्शनाची भीड भारी । झाली बुटीच्या वाडयांत ॥५६॥\n\nकुटुंब गोपाळ बुटीचें । जानकाबाई नांवाचें ।\nपरम भाविक होते साचें । गृहलक्ष्मीच होती जी ॥५७॥\n\nतिनें केली विनवणी । महाराजांचे चरणीं ।\nमाझा हेतु मनींच्या मनीं । बसूं पहातो गुरुराया ! ॥५८॥\n\nतईं महाराज बोलले । तुझ्या मना मीं जाणीतलें ।\nऐसें म्हणून लाविलें । कुंकूं तिच्या कपाळास ॥५९॥\n\nआणखी एक पुत्र तुला । परम सद्\u200Cगुणी होईल भला ।\nअंतीं जाशील वैकुंठाला । सौभाग्यासह बाळे ! तूं ॥६०॥\n\nऐसा आशीर्वाद देऊन । निघते झाले दयाघन ।\nत्या सिताबर्डीहून । आले रघूजीच्या घरीं ॥६१॥\n\nहा भोसला राजा रघूजी । उदार मनाचा भक्त गाजी ।\nज्यानें ठेविला राम राजी । आपुल्या शुद्ध वर्तनें ॥६२॥\n\nत्याचें लौकीकीं राज्य गेलें । जें अशाश्वत होतें भलें ।\nशाश्वत स्वरुपाचें आलें । सद्\u200Cगुरुभक्तीचें राज्य घरा ॥६३॥\n\nउत्तम प्रकारचा आदर । केला राजानें साचार ।\nत्याचा घेऊन पाहुणचार । रामटेकासी गेले पुढें ॥६४॥\n\nतेथें रामाचें दर्शन । घेऊन आले परतून ।\nशेगांवच्या मठा जाण । हरीपाटलासमवेत ॥६५॥\n\nधार-कल्याणचे रंगनाथ । जे थोर साधु मोंगलाईंत ।\nहोते ते भेटण्याप्रत । समर्था आले शेगांवीं ॥६६॥\n\nअध्यात्माचीं बोलणीं । सांकेतिक केलीं दोघांनीं ।\nत्याचा भावार्थ जाणण्या कोणी । तेथें नव्हता समर्थ ॥६७॥\n\nश्रीवासुदेवानंद सरस्वती । कर्ममार्गी ज्याची प्रीति ।\nकृष्णातटाका ज्याची महती । माणगांवीं जन्म ज्यांचा ॥६८॥\n\nते येण्याचे अगोदर । बाळाभाऊस साचार ।\nबोलते झाले गुरुवर । स्वामी गजानन सिद्ध योगी ॥६९॥\n\nअरे बाळा उदयिक । माझा बंधु येतो एक ।\nमजलागीं भेटण्या देख । त्याचा आदर करावा ॥७०॥\n\nतो आहे कर्मठ भारी । म्हणून उद्यां पथांतरीं ।\nचिंध्या न पडूं द्या निर्धारी । अंगण स्वच्छ ठेवा रे ॥७१॥\n\nचिंधी कोठें पडेल जरी । तो कोपेल निर्धारी।\nजमदग्नीची आहे दुसरी । प्रतिमा त्या स्वामीची ॥७२॥\n\nतो कर्\u200Dहाडा ब्राह्मण । शुचिर्भूत ज्ञानसंपन्न ।\nहें त्याचें कर्मठपण । कवचापरी समजावें ॥७३॥\n\nऐसें बाळास आदलें दिवशीं । सांगते झाले पुण्यराशी ।\nतों एक प्रहर दिवसासी । स्वामी पातले ते ठायां ॥७४॥\n\nएकमेकांसी पाहतां । दोघे हंसले तत्त्वतां ।\nहर्ष उभयतांच्या चित्ता । झाला होता अनिवार ॥७५॥\n\nएक कर्माचा सागर । एक योगयोगेश्वर ।\nएक मोगरा सुंदर । एक तरु गुलाबाचा ॥७६॥\n\nएक गंगाभागीरथी । एक गोदा निश्चिती ।\nएक साक्षात् पशुपती । एक शेषशायी नारायण ॥७७॥\n\nस्वामी जेव्हां मठांत आले । तेव्हां गजानन होते बैसले ।\nआपल्या पलंगावरी भले । चिटक्या करानें वाजवीत ॥७८॥\n\nस्वामी येतां चिटकी थांबलि । दृष्टादृष्ट दोघां झाली ।\nतैं स्वामींनीं विचारिली । आज्ञा परत जावया ॥७९॥\n\nफार बरें म्हणून । गजाननें तुकविली मान ।\nस्वामी गेले निघून । बाळास कौतुक वाटलें ॥८०॥\n\nबाळा म्हणे गुरुराया । हें दृश्य पाहूनियां ।\nसंशय उपजला चित्ता ठायां । त्याची निवृत्ति करा हो ॥८१॥\n\nत्याचा मार्ग अगदीं भिन्न । तुमच्या ह्या मार्गाहून ।\nऐसें साच असून । तुमचा बंधु कसा तो ? ॥८२॥\n\nऐसा प्रश्न ऐकिला । समर्थ देती उत्तर त्याला ।\nबरवा प्रश्न बाळा केला । त्वां हा आज आम्हांतें ॥८३॥\n\nईश्वराकडे जाण्याचे । तीन मार्ग असती साचे ।\nहे तिन्ही मार्ग ज्ञानाचे । गांवा जाऊन मिळतात ॥८४॥\n\nस्वरुपें त्यांचीं भिन्न भिन्न । दिसतीं पाहणारांकारण ।\nतेणें घोटाळा वरितें मन । पाहाणारांचें राजसा ! ॥८५॥\n\nसोंवळें ओंवळें संध्यास्नान । व्रत उपोषणें अनुष्ठान ।\nया कृत्यांलागून । अंगें म्हणावीं कर्माचीं ॥८६॥\n\nहीं अंगें जो आचरी । निरालसपणें खरीं ।\nतोच समजावा भूवरी । ब्रह्मवेत्ता कर्मठ ॥८७॥\n\nअधिक न्यून येथें होतां । कर्ममार्ग न ये हातां ।\nम्हणून विशेष तत्परता । ठेविली पाहिजे आचरणीं ॥८८॥\n\nयेथें एवढीच खबरदारी । घ्यावी लागते जाण खरी ।\nपरांकारणें दुरुत्तरीं । कदा त्यानें ताडूं नये ॥८९॥\n\nआतां भक्तिमार्गाचें । ऐक हें लक्षण साचें ।\nभक्तिपंथानें जाणाराचें । मन पाहिजे शुद्ध अती ॥९०॥\n\nमलीनता मनाठायीं । अंशेंही राहिल्या पाही ।\nत्याच्या हातां येत नाहीं । भक्तिरहस्य बापा ! रे ॥९१॥\n\nदया प्रेम लीनता । अंगीं पाहिजे तत्त्वतां ।\nश्रवणीं-पूजनीं आस्था । पाहिजे त्याची विशेष ॥९२॥\n\nमुखामाजीं नामस्मरण । करणें हरीस जाणून ।\nऐशीं अंगें असतीं जाण । या भक्ति-मार्गाला ॥९३॥\n\nया अंगासह जो भक्त करी । त्यालाच भेटे श्रीहरी ।\nभक्तिमार्गाची नये सरी । त्याचा विधि सोपा असे ॥९४॥\n\nपरी तो करण्या आचरण । कर्माहून कठीण जाण ।\nजेवीं गगनानें जवळपण । नेत्रालागीं दिसतसे ॥९५॥\n\nआतां योगमार्ग तिसरा । सांगतों मी ऐक खरा ।\nया योगमार्गाचा पसारा । दोघांपेक्षां जास्त असे ॥९६॥\n\nपरी हा पसारा निश्चयेंसी । आहे ज्याचा त्याचे पासीं ।\nयोगमार्ग साधण्यासी । बाहेरचें न कांहीं लागे ॥९७॥\n\nजेवढें आहे ब्रह्मांडांत । तेवढें आहे पिंडांत ।\nत्या पिंडांतील साहित्य । घेऊन योग साधावा ॥९८॥\n\nआसनें रेचक कुंभक । इडापिंगलेचे भेद देख ।\nधौती मुद्रात्राटक । कळलें पाहिजे मानवां ॥९९॥\n\nकुंडली आणि सुषुम्ना । यांचें ज्ञान पाहिजे जाणा ।\nआधीं योग करणारांना । तरीच तो साधेल ॥१००॥\n\nया तिन्ही मार्गांचें । अंतिम फळ ज्ञान साचें ।\nपरी तें ज्ञान प्रेमाचें । *वीण असतां कामा नये ॥१॥\n\nजें जें कृत्य प्रेमावीण । तें तें अवघें आहे शीण ।\nम्हणून प्रेमाचें रक्षण । करणें तिन्ही मार्गांत ॥२॥\n\nकाळा गोरा खुजा थोर । कुरुप आणि सुंदर ।\nहे शरीराचे प्रकार । त्याची न बाधा आत्म्यातें ॥३॥\n\nआत्मा अवघ्यांचा आहे एक । तेथें न पडे कदा फरक ।\nशरीरभेद व्यावहारिक । त्याचें कौतुक कांहीं नसे ॥४॥\n\nतीच या तिन्ही मार्गांची । स्थिति तंतोतंत साची ।\nबाह्य स्वरुपें भिन्न त्यांचीं । परी मूळ कारण एक असे ॥५॥\n\nमुक्कामास गेल्यावर । मार्गाचा न उरे विचार ।\nजो मार्गी चालतो नर । महत्त्व त्याचें त्यास वाटे ॥६॥\n\nपंथ चालण्या आरंभ झाला । परी मुक्कामास नाहीं गेला ।\nअशाचाच होतो भला । तंटा पंथाभिमानानें ॥७॥\n\nया तिन्ही मार्गांचे ते पांथ । मुक्कामीं पोंचल्या होती संत ।\nमग तयांच्या संबंधांत । द्वैत नसे एतुलेंही ॥८॥\n\nवसिष्ठ वामदेव जमदग्नी । अत्री पाराशर शांडिल्य मुनी ।\nहे कर्ममार्गाच्या सेवनीं । मुक्कामासी पोंचले ॥९॥\n\nव्यास, नारद, कयाधू-कुमर । मारुती, शबरी, अक्रूर ।\nउद्धव, सुदामा, पार्थ, विदूर । हे गेले भक्तिमार्गें ॥११०॥\n\nश्रीशंकराचार्य गुरुवर । मच्छिंद्र गोरख जालंदर ।\nहे चढले जिना थोर । या योगमार्गाचा ॥११॥\n\nजो वसिष्ठा लाभ झाला । तोच विदुराच्या पदरीं पडला ।\nतोच मच्छिंद्रानें भोगिला । फळामाजीं फरक नसे ॥१२॥\n\nतीच प्रथा पुढें चालली । येथें न शंका घ्यावी मुळीं ।\nकर्ममार्गाची रक्षिली । बूज श्रीपादवल्लभें ॥१३॥\n\nनरसिंह सरस्वती यतिवर । तैसेच झाले साचार ।\nठिकाण ज्यांचें गाणगापूर । वाडी औदुंबर ख्यात जगीं ॥१४॥\n\nनामा सांवता ज्ञानेश्वर । सेना कान्हु चोखा महार ।\nदामाजीपंत ठाणेदार । गेले भक्तिमार्गानीं ॥१५॥\n\nशेख महंमद श्रीगोंद्यांत । आनंदी स्वामी जालन्यांत ।\nसुर्जी-अंजनगांवांत । देवनाथ चाहाते योगाचे ॥१६॥\n\nतैसेंच आहे सांप्रत । कर्ममार्गीं वासुदेव रत ।\nमीं धरला भक्तिपंथ । आणिक बहुता जणांनीं ॥१७॥\n\nपळुसचे धोंडीबुवा । सोनगीरचा नाना बरवा ।\nजालन्याचे यशवंतरावा । भक्तिपंथ साध्य झाला ॥१८॥\n\nखाल्ला आम्मा ती विदेही । तेवीं शिर्डीचे बाबा सांई ।\nगुलाबरावांचे ठायीं । ज्ञानदृष्टि असे रे ॥१९॥\n\nपहा चांदूर तालुक्याचा । वरखेडें नामें ग्रामाचा ।\nआडकूजी नामें संत साचा । गेला याच वाटेनें ॥१२०॥\n\nमुर्\u200Dहा गांवचें संतरत्\u200Dन । झिंगाजी तो होय जाण ।\nतेवीं नागपूरचे ताजुद्दीन । भक्तिमार्गासी चहाते ॥२१॥\n\nया अवघ्या संतांचें । आचरण भिन्न प्रकारचें ।\nपरी अधिकारी कैवल्याचे । ते बसले होउनी ॥२२॥\n\nमार्ग असो कोणताही । त्याचें मुळीं महत्त्व नाहीं ।\nजो मुक्कामास जाई । त्याचें कौतुक करणें असे ॥२३॥\n\nआम्ही हीं भावंडें सारीं । येतें झालों भूमीवरी ।\nकैवल्याच्या मार्गावरी । भाविक आणून सोडावया ॥२४॥\n\nजें ज्याला आवडेल । तिकडे तो जाईल ।\nआणि मोक्षरुपी भोगील फल । त्या त्या पंथा आचरोनी ॥२५॥\n\nआतां नको पुसूंस कांहीं । हें न कोणा सांगे पाही ।\nनिवांत बसूं दे ये ठायीं । पिसेंपणाच्या पासोडीनें ॥२६॥\n\nज्याची निष्ठा बसेल । वा, जो माझा असेल ।\nत्याचेंच कार्य होईल । इतरांची ना जरुर मला ॥२७॥\n\nज्यासी अनुताप झाला । ब्रह्मज्ञान सांगणें त्याला ।\nउगीच तर्कटी वात्रटाला । स्फोट त्याचा करुं नये ॥२८॥\n\nकोणी कांहीं म्हणोत । आपण असावें निवांत ।\nतरीच भेटे जगन्नाथ । जगद्\u200Cगुरु जगदात्मा ॥२९॥\n\nऐसा उपदेश ऐकिला । बाळाभाऊच्या नेत्रांला ।\nप्रेमाश्रूंचा लोटला । पूर तो न आवरे त्या ॥१३०॥\n\nअष्टभाव दाटले । शरीरा रोमांच उमटले ।\nवैखरीचें संपलें । काम तेणें सहजची ॥३१॥\n\nमौनेंच केला नमस्कार । श्रीगजानन साधु थोर ।\nवर्\u200Dहाड प्रांताचा उद्धार । करावयासी अवतरला ॥३२॥\n\nसाळुबाई नांवाची । एक असे कण्व शाखेची ।\nती होती महाराजांची । मनापासून भक्तीण ॥३३॥\n\nतिला महाराज एके दिनीं । ऐशा परी वदले वाणी ।\nडाळपीठ घेऊनी । स्वैंपाक करी अहोरात्र ॥३४॥\n\nजे येतील तयांना । साळु घाल भोजना ।\nयेणेंच तूं नारायणा । प्रिय होशील निःसंशय ॥३५॥\n\nती साळुबाई मठांत । आहे अझूनपर्यंत ।\nजी वैजापूरची असे सत्य । माहेर वाडेंघोडें जिचें ॥३६॥\n\nप्रल्हादबुवा जोशाला । होता कृपेचा योग आला ।\nतो न तया फलद झाला । तयाचिया दुर्दैवें ॥३७॥\n\nखामगांवच्या सान्निध्यासी । जलंब गांव परियेसीं ।\nत्या गांवचा रहिवासी । तुळसीराम एक असे ॥३८॥\n\nपुत्र हा तुळसीरामाचा । आत्माराम नांवाचा ।\nहोता तैलबुद्धीचा । वेदाध्ययनीं प्रेम ज्याचें ॥३९॥\n\nया धर्मपीठ वाराणसी । जी भागीरथीच्या तटा काशी ।\nतेथें गेला अध्ययनासी । वेदवेदांग स्मृतीच्या ॥१४०॥\n\nप्रत्यहीं भागीरथीचें स्नान । माधुकरीचें सेवी अन्न ।\nगुरुगृहातें जाऊन । करी अध्ययन श्रुतीचें ॥४१॥\n\nश्रोते विद्यार्थी ना तरी । अध्ययना जाती देशावरी ।\nशिकण्याऐवजीं परोपरी । करुं लागती चैन ते ॥४२॥\n\nचैनीमाजीं गुंतल्या मन । मग कशाचें अध्ययन ? ।\nबिरुड आंब्यालागून । लागतां नास रसाचा ॥४३॥\n\nआत्माराम नव्हता यापरी । विवेकसंपन्न सदाचारी ।\nविद्या अवघी करुन पुरी । आला निजदेशातें ॥४४॥\n\nस्वदेशीं येतां शेगांवासी । गेला असे अति हर्षी ।\nहजिरी ती द्यावयासी । श्रीगजानन महाराजा ॥४५॥\n\nतो वेद विद्येचा जाणता । गजानन केवळ ज्ञानसविता ।\nआत्माराम वेद म्हणतां । कोठें कोठें चुकतसे ॥४६॥\n\nत्या चुकीची दुरुस्ती । करुं लागले सदगुरुमूर्ती ।\nआत्मारामाचे संगतीं । वेद म्हणती महाराज ॥४७॥\n\nऐकतां त्यांचें वेदाध्ययन । तन्मय होती विद्वान ।\nन होय सराफावांचून । किंमत त्या हिर्\u200Dयाची ॥४८॥\n\nशेवटीं समर्थांचेपाशीं । आत्माराम राहिला आदरेंसी ।\nमधु टाकूनी मक्षिकेसी । जाणें कैसें आवडेल ? ॥४९॥\n\nप्रत्यहीं सेवेकारण । यावें त्यानें जलंबाहून ।\nचुकविला ना एकही दिन । ऐसा एकनिष्ठ भक्त तो ॥१५०॥\n\nसमर्थांच्या पश्चात । हाच होता मठांत ।\nपूजा अर्चा करण्याप्रत । सद्\u200Cगुरुच्या समाधीची ॥५१॥\n\nमोबदला न घेतां भली । एकनिष्ठ सेवा केली ।\nशेवटीं त्यानेंच अर्पिली । इस्टेट आपली महाराजा ॥५२॥\n\nइस्टेट अल्प साचार । एक जमीन एक घर ।\nयेथें न दृष्टि किंमतीवर । देणें आहे भाग पहा ॥५३॥\n\nभिल्लिणीनें रामाला । बोरें देऊन वश केला ।\nतैसाच प्रकार हाही झाला । म्हणून केलें वर्णन ॥५४॥\n\nस्वामी दत्तात्रय केदार । दुसरा नारायण जामकर ।\nनिवळ दुधाचा ज्यांचा आहार । तो दुधाहारी बुवा ॥५५॥\n\nऐसे श्रोते तिघेजण । स्वामीचे भक्त निर्वाण ।\nज्यांनीं आपुलें तनमन । समर्थचरणीं अर्पिलें ॥५६॥\n\nमोरगांव भाकरे नांवाचा । गांव बाळापूर तालुक्याचा ।\nतेथील मारुतीपंत पटवार्\u200Dयाचा । वृत्तान्त ऐका थोडासा ॥५७॥\n\nश्रोते ! त्या मोरगांवांत । मारुतीपंताच्या शेतांत ।\nपिकाचें रक्षण करण्याप्रत । तिमाजीनामें माळी होता ॥५८॥\n\nतो माळी खळ्याभीतरीं । निजला निशीच्या अवसरीं ।\nगाढ झोंप लागली खरी । ते अवसरीं तयाला ॥५९॥\n\nउलटून गेले दोन प्रहर । कुंभाराचे दहावीस खर ।\nखळ्यांत येऊनी दाण्यावर । पडले असती पांडयाच्या ॥६०॥\n\nराखणदार झोंपीं गेला । गर्दभासी आनंद झाला ।\nते खाऊं लागले जोंधळ्याला । राशींत तोंड घालूनी ॥६१॥\n\nहा पांडया मारुतीपंत । महाराजांचा होता भक्त ।\nम्हणून सद्\u200Cगुरुरायाप्रत । लीला करणें भाग आलें ॥६२॥\n\nक्षणांत जाऊनी मोरगांवासी । हांक मारिली तिमाजीसी ।\nअरे ! जागा होई त्वरेंसी । रासेसी गाढवें पडलीं ना ॥६३॥\n\nऐसें मोठयानें बोलून । तिमाजीस जागे करुन ।\nमहाराज पावले अंतर्धान । खळ्यामधून तेधवां ॥६४॥\n\nतिमाजी उठून पाहतां । गाढवें दिसलीं तत्त्वतां ।\nम्हणे काय करुं आतां । मालक रागे भरेल कीं ॥६५॥\n\nपिकाचें रक्षण करण्यासाठी । त्यानें ठेविलें आहे मसी ।\nविश्वासघात आज दिशीं । झाला त्याच्या माझ्या हातें ॥६६॥\n\nतो विश्वासला माझ्यावर । मी निजता झालों निसूर ।\nरास ही निम्यावर । खाऊन टाकली गाढवांनीं ॥६७॥\n\nआतां समजूत मालकाची । कोण्या रीतीं घालूं साची ।\nपहा त्या वेळीं इमानाची । किंमत होती लोकांस ॥६८॥\n\nना तरी हल्लींचे नोकर । निमकहराम शिरजोर ।\nनफातोटयाची तिळभर । काळजी न त्यांना मालकाच्या ॥६९॥\n\nतिमाजी तैसा नव्हता । हळहळ लागली त्याच्या चित्ता ।\nम्हणे काय जाऊन सांगूं आतां । मी पांडयाकारणें ॥१७०॥\n\nकांहीं असो चुकीची । माफी मागितली पाहिजे साची ।\nउदार बुद्धि मारुतीची । आहे तो क्षमाच करील ॥७१॥\n\nऐसें मनाशीं बोलून । उदयास येतां नारायण ।\nतिमाजी गांवांत येऊन । पाय धरी पंताचे ॥७२॥\n\nमहाराज माझ्या झोंपेनीं । बुडविलें तुम्हांलागूनी ।\nदहावीस गांढवांनीं । येऊन रास खाल्ली कीं ॥७३॥\n\nती नुकसान किती झाली । ती पाहिजे पाहिली ।\nखळ्यामाजीं जाऊनि भली । म्हणजे मज वाटेल बरें ॥७४॥\n\nमारुती म्हणाले त्यावर । खळ्यांत यावया साचार ।\nवेळ ना मला तिळभर । मी निघालों शेगांवा ॥७५॥\n\nदर्शन घेऊन सद्\u200Cगुरुचें । त्या गजानन महाराजांचें ।\nउद्यां सकाळीं धान्याचें । काय झालें तें पाहीन ॥७६॥\n\nऐसें बोलून शेगांवाला । मारुतीपंत येतां झाला ।\nदर्शनासाठीं मठांत गेला । दहा अकराचे सुमारास ॥७७॥\n\nमहाराज होते असनावरी । जगू पाटील समोरी ।\nबाळाभाऊ बद्ध करीं । बसला जवळ पाटलाच्या ॥७८॥\n\nमारुतीनें दर्शन । घेतां केलें हास्य वदन ।\nतुझ्यासाठीं मजकारण । त्रास झाला रात्रीसी ॥७९॥\n\nतुम्ही माझे भक्त होतां । मला राबण्या लावितां ।\nझोंपाळू नोकर ठेवितां । आणि आपण निजतां खुशाल घरीं ॥१८०॥\n\nमारुती काल रात्रीला । खळ्यांत तिमाजी झोंपीं गेला ।\nगाढवांचा सुळसुळाट झाला । ते रास भक्षूं लागले ॥८१॥\n\nम्हणून मी जागें केलें । जाऊन तिमाजीसी भले ।\nरास सांभाळण्या सांगितलें । आणि आलों निघून ॥८२॥\n\nऐसी खूण पटतांक्षणीं । मारुतीनें जोडून पाणी ।\nमस्तक ठेवूनियां चरणीं । ऐसें वचन बोलला ॥८३॥\n\nआम्हां सर्वस्वीं आधार । आपुलाच आहे साचार ।\nलेंकराचा अवघा भार । मातेचिया शिरीं असे ॥८४॥\n\nआमुचें म्हणून जें जें कांहीं । तें अवघेंच आहे आपुलें आई ! ।\nसत्ता त्यावरी नाहीं । तुम्हांवीण कवणाची ॥८५॥\n\nखळें आणि जोंधळा । अवघाची आहे आपला ।\nतिमाजी नोकर नांवाला । व्यवहारदृष्टीं आहे कीं ॥८६॥\n\nब्रह्मांडाचें संरक्षण । आपण करितां येथून ।\nलेंकरासाठीं त्रास पूर्ण । माता सोसी वरच्यावरी ॥८७॥\n\nमी लेंकरुं आपुलें । म्हणूनियां आपण केलें ।\nखळ्यांत तें जाऊन भलें । मोरगांवीं संरक्षण ॥८८॥\n\nऐसीच कृपा निरंतर । स्वामी असावी माझ्यावर ।\nआतांच जाऊन करितों दूर । नोकरीवरुन तिमाजीला ॥८९॥\n\nऐसें बोलतां मारुती । कौतुक वाटलें समर्थांप्रती ।\nआणि भाषण केलें येणें रीतीं । तें आतां अवधारा ॥१९०॥\n\nछे ! छे ! वेडया ! तिमाजीस । नको मुळींच काढूंस ।\nनोकरीवरुन खास । त्याचें वर्म सांगतों तुला ॥९१॥\n\nतिमाजी नोकर इमानी । खळ्यांत गाढवें पाहूनी ।\nदुःखी झाला असें मनीं । तें म्यां तेव्हांच जाणिलें ॥९२॥\n\nरात्रीची हकीकत । तुला सांगावया प्रत ।\nआला होता भीत भीत । सकाळीं ना तुजकडे ॥९३॥\n\nतैं तूं म्हणालास त्याला । मी जातों आहे शेगांवाला ।\nउद्यां सकाळीं खळ्याला । येऊनियां पाहीन ॥९४॥\n\nऐसें गुरुवचन ऐकिलें। मारुतीसी चोज जहालें ।\nपहा संतांचें कर्तृत्व भलें । कैसें आहे अगाध ॥९५॥\n\nगाढवें खळ्यांत पडलेलीं । कोणीं न त्या सांगितलीं ।\nतीं अंतर्ज्ञानें जाणिलीं । गजाननानें श्रोते हो ॥९६॥\n\nशके अठराशें सोळासी । महाराज बाळापुरासी ।\nअसतां गोष्ट झाली ऐसी । ती थोडकी सांगतों ॥९७॥\n\nतेथें सुखलाल बन्सीलालाची । एक बैठक होती साची ।\nत्या बैठकीसमोर महाराजांची । स्वारी बैसली आनंदांत ॥९८॥\n\nमूर्ति अवघी दिगंबर । वस्त्र नव्हतें तिळभर ।\nत्या पाहून भाविक नर । नमन करुन जात होते ॥९९॥\n\nतो होता हमरस्ता । बाजार पेठेचा तत्त्वतां ।\nत्या पंथानें जात होता । एक पोलिस हवालदार ॥२००॥\n\nनांव त्या हवालदाराचें । नारायण आसराजी होतें साचें ।\nसमर्था पाहून डोकें त्याचें । फिरुन गेलें तात्काळ ॥१॥\n\nतो म्हणे हा नंगा धोत । मुद्दाम बसला पंथांत ।\nसाधू ना हा भोंदू सत्य । त्याची उपेक्षा न करणें बरी ॥२॥\n\nऐसें बोलून जवळीं गेला । अद्वातद्वां बोलूं लागला ।\nलाज कैसी नाहीं तुजला । नंगा बसतोस रस्त्यावरी ॥३॥\n\nहे घे त्याचें प्रायश्चित्त । तुला मी देतों आज येथ ।\nऐसें बोलून स्वामीप्रत । मारुं लागला छडीनें ॥४॥\n\nवळ पाठ पोटावरी । उठते झाले निर्धारी ।\nपरी ना हवालदार आवरी । मारतां हात आपुला ॥५॥\n\nऐसें तेधवां पाहून । एक गृहस्थ आला धांवून ।\nआपुल्या दुकानामधून । हुंडीवाला नाम ज्याचें ॥६॥\n\nतो म्हणे हे हवालदार । तूं विचार कांहीं कर ।\nउगेंच सत्पुरुषावर । हात टाकणें बरें नव्हे ॥७॥\n\nकां कीं, संतांचा कैवारी । एक आहे श्रीहरी ।\nवळ त्यांच्या पाठीवरी । उठले ते कां न दिसले तुला ॥८॥\n\nया कृत्यानें तुझा अंत । जवळीं आला अत्यंत ।\nआजारीच मोडितो पथ्य । मरावया कारणें ॥९॥\n\nतेंच तूं आज केलें । हें न कांहीं बरें झालें ।\nअजून तरी उघडी डोळे । माफी माग गुन्ह्याची ॥२१०॥\n\nहवालदार म्हणे माफीचें । कारण मसीं न मागण्याचें ।\nकावळ्याचे शापें साचें । काय ढोरें मरतील ! ॥११॥\n\nहा नंगा धोत हलकट । बसला पाहून बाजारपेठ ।\nतोंडानें गोष्टी चावट । अचाट ऐसा करीत हा ॥१२॥\n\nऐशा ढोंग्याला मारणें । ईश्वर जरी मानील गुन्हे ।\nतरी मग न्याया कारणें । जागाच नाहीं राहिली ॥१३॥\n\nतेंच पुढें सत्य झालें । हवालदार पंचत्व पावले ।\nत्या बाळापूर नगरींत भले । आपण केलेल्या कृत्यानें ॥१४॥\n\nएका पंधरवडयांत । हवालदाराचे अवघे आप्त ।\nहोते झाले भस्मीभूत । एका साधूस मारल्यानें ॥१५॥\n\nम्हणून अवघ्या लोकांनीं । साधूसमोर जपूनी ।\nवागावें प्रत्येकानीं । खरें कळेपर्यंत ॥१६॥\n\nनगर जिल्ह्यांत संगमनेर । प्रवदा नदीचे कांठावर ।\nगांव अति टुमदार । त्याचें वर्णन करवेना ॥१७॥\n\nअनंतफंदी नांवाचा । कवि जेथें झाला साचा ।\nतेथील हरी जाखडयाचा । ऐका तुम्ही वृत्तान्त हा ॥१८॥\n\nहा हरी जाखडी माध्यंदिन । होता यजुर्वेदी ब्राह्मण ।\nगांवोगांव फिरुन । पोट आपुलें भरीतसे ॥१९॥\n\nतो फिरत फिरत शेगांवासी । आला समर्थ दर्शनासी ।\nबसतां झाला पायापासीं । श्रीगजानन स्वामींच्या ॥२२०॥\n\nतों हजारों घेती दर्शन । कोणी ब्राह्मणभोजन ।\nकोणी खडीसाखर वांटून । नवस केलेला फेडिती ॥२१॥\n\nतईं हरी म्हणे चित्तासी । हा केवढा ज्ञानरासी ।\nयेऊनियां पायापासीं । विन्मुख जाणें भाग मला ॥२२॥\n\nकां कीं दैव खडतर । माझें आहे साचार।\nनिवळ पर्वत खडकावर । हरळ उगवेल कोठोनी ? ॥२३॥\n\nआज अन्न मिळालें । उद्यांचें कोणीं पाहिलें ।\nऐसें करीत संपले । दिवस माझे आजवर ॥२४॥\n\nसंग्रहासी नाहीं धन । शेतवाडा मळा जाण ।\nमी ना मुळींच विद्वान । मला कन्या कोण देईल ? ॥२५॥\n\nहे स्वामी गजानना ! । सच्चिदानंदा दयाघना ! ।\nसंसारसुखाची वासना । जहालीं मनीं बलवत्तर ॥२६॥\n\nती तूं पूर्ण करावी । मुलें लेंकरें मला व्हावी ।\nप्रथम बायको मिळावी । कुलीन आज्ञाधारक ॥२७॥\n\nऐसें जो इच्छी मनांत । तोंच त्याच्या अंगावर्त ।\nथुंकते झाले सद्\u200Cगुरुनाथ । इच्छेस त्याच्या जाणूनी ॥२८॥\n\nया हरी जाखडयानें । बावंच्या मागला मजकारणें ।\nम्हणून आले थुंकणें । या मूर्खाच्या अंगावर ॥२९॥\n\nसंसारापासून सुटावया । लोक भजती माझ्या पाया ।\nयानें येथें येऊनियां । संसारसुख मागितलें ॥२३०॥\n\nपहा जगाची रीत कैसी । अवघेच इच्छिती संसारासी ।\nसच्चिदानंद श्रीहरीसी । पहाण्या न कोणी तयार ॥३१॥\n\nऐसें आपणासी बोलले । पुन्हां जाखडयासी पाहिलें ।\nजें जें तूं इच्छिलें । सांप्रतकालीं मनांत ॥३२॥\n\nतें तें अवघें होईल पूर्ण । पुत्रपौत्र तुजलागून ।\nहोतील संग्रहासी धन । तेंही थोडकें राहील ॥३३॥\n\nजा आतां परत घरा । सुखें करी संसारा ।\nकरीत असावा परमेश्वर । आठव वेडया ! विसरुं नको ॥३४॥\n\nऐसें तयासी बोलून । प्रसाद म्हणून थोडकें धन ।\nदिलें हरी जाखडयाकारण । लग्न स्वतःचें करावया ॥३५॥\n\nहरी जाखडया संगमनेरीं । सुखी जहाला संसारीं ।\nमहाराजाची वाणी खरी । ती कोठून खोटी होईल ॥३६॥\n\nऐसाच एक निमोणकर । गोविंदाचा कुमार ।\nरामचंद्र नामें साचार । ओव्हरसियरच्या हुद्यावरी ॥३७॥\n\nबेंद्रे वासुदेव सर्व्हेअर । होता त्याच्या बरोबर ।\nतो आणि निमोणकर । आले मुकना नदीवरी ॥३८॥\n\nहा मुकना नाला डोंगरांत । आहे सह्याद्री पर्वतांत ।\nइगतपुरी तालुक्यांत । बुध हो ! नासिक जिल्ह्याच्या ॥३९॥\n\nवनश्री ती रमणीय अती । तिचें वर्णन करुं किती ।\nहरीण बालकें बागडती । निर्भयपणें काननांत ॥२४०॥\n\nफलभारें तरुवर । वांकले असती अपार ।\nवन्य पशु फिरती स्वैर । बिब्बट लांडगे ते ठायां ॥४१॥\n\nअसो या मुकन्या नाल्यापासीं । जवळ एका खोर्\u200Dयासी ।\nएका जलाच्या प्रवाहासी । कपीलधारा नाम असे ॥४२॥\n\nतेथें प्रत्येक पर्वणीस । भाविक येती स्नानास ।\nलौकिक याचा आसपास । तीर्थ म्हणून पसरलासे ॥४३॥\n\nअसो एक्या पर्वणीसी । निमोणकर गेले स्नानासी ।\nयोगाभ्यास थोडा यासी । येत होता विबुध हो ॥४४॥\n\nतो पूर्ण व्हावा म्हणून । इच्छित होतें त्याचें मन ।\nगोसावी बैराग्यालागून । पुसूं लागला तेथल्या ॥४५॥\n\nनाहीं नाहीं माहीत मात । ऐकूं येई सर्वत्र ।\nतेणें निमोणकर चित्तांत । हताश पूर्ण जहाला ॥४६॥\n\nकाय करुं देवा आतां । मला योगाभ्यास शिकवितां ।\nकोठें भेटेल तत्त्वतां । ती कृपा करुन सांगणें ॥४७॥\n\nतो कपीलधारेवरी । एक पुरुष देखिला अधिकारी ।\nज्याचे हात गुडघ्यावरी । येऊन सहज लागले ॥४८॥\n\nउंच बांधा मुद्रा शांत । बैसला होता ध्यानस्त ।\nत्यास घातले दंडवत । निमोणकरानें अष्टांगेंसी ॥४९॥\n\nबराच वेळ झाला जरी । योगी न कांहीं बोले परी ।\nअस्तमानाची वेळ खरी । समीप येऊं लागली हो ॥२५०॥\n\nपोटीं ना अन्न तिळभर । बिर्\u200Dहाड राहिलें बहु दूर ।\nकपीलधारेचें धरुन नीर । तुंब्यांत गोसावी निघाले ॥५१॥\n\nतैं निमोणकर म्हणे समर्था ! । अंत माझा किती पहातां ।\nठाऊक असल्या योगगाथा । मशीं कांहीं शिकवा हो ॥५२॥\n\nतो अखेर अस्तमानीं । बोलते झाले कैवल्यदानी ।\nहा चित्रपट घेऊनी । जा आपुलें काम करी ॥५३॥\n\nषोडाक्षरी त्यावर । मंत्र लिहिला आहे थोर ।\nत्याचा वाणीनें निरंतर । जप आपुला करावा ॥५४॥\n\nमंत्रप्रभावें थोडा बहुत । योग येईल तुजप्रत ।\nयोगमार्ग हा अत्यंत । कठीण सर्व योगामध्यें ॥५५॥\n\nगोगलगाय शेप किडा । हिमालया न देईल वेढा ! ।\nसागरीचा सिंप किडा । मेरु पर्वता न जाय कधीं ॥५६॥\n\nनेटाचा केला यत्\u200Dन । ब्रह्मचर्य संभाळून ।\nयेतील दहापांच आसन । धौती नौती केल्यावरी ॥५७॥\n\nजा पुढें न विचारी मला । हा घे देतों प्रसाद तुला ।\nऐसें बोलून उचलिला । एक तांबडा खडा करें ॥५८॥\n\nतो देऊनियां मजसी । गुप्त झालें पुण्यरासी ।\nतेंच पुढें नाशिकासी । गंगेवरी भेटले त्या ॥५९॥\n\nत्या पाहून निमोणक्र । गेले धांवत साचार ।\nशिर ठेवून पायांवर । प्रश्न त्यांसी ऐसा केला ॥२६०॥\n\nमहाराज माझा कंटाळा । कांहो ! आपणच कां केला ।\nआपुल्या नांव गांवाला । न सांगतां गेलाच कीं ॥६१॥\n\nमहाराज डोळे वटारुन । बोलते झाले त्याकारण ।\nतांबडा खडा देऊन । नांव माझें कथिलें म्या ॥६२॥\n\nनर्मदेचा गणपती । तांबडा असतो निश्चिती ।\nतूं मूळचाच मूढ मती । रहस्य त्याचें न जाणिलें ॥६३॥\n\nम्हणून त्याचें गूढ तुला । पडतें झालें जाण मुला ! ।\nमी रहातों शेगांवाला । गजानन हें नांव माझें ॥६४॥\n\nधुमाळ सदनापर्यंत । चाल माझ्या समवेत ।\nपुन्हां भेटी तुजप्रत । होईल माझी ते ठायां ॥६५॥\n\nऐसें बोलूनी निघाले । महाराज रस्त्यांत गुप्त झाले ।\nभिरभिरीं पाहूं लागले । चहूंकडे निमोणकर ॥६६॥\n\nकंटाळून अखेरी । धुमाळाच्या आले घरीं ।\nतों गजानन महाराज ओसरीवरी । बसले ऐसें पाहिले ॥६७॥\n\nमौनेंच करुन वंदन । कथिलें धुमाळाकारण ।\nकपीलधारेपासून । जें कां झालें इथवरी ॥६८॥\n\nतें ऐकून धुमाळाला । अतिशय आनंद जहाला ।\nतो म्हणे योगीराजाला । वाण कशाची सांग मज ॥६९॥\n\nहे अवघ्या सामर्थ्याची । खाण निःसंशय आहेत साची ।\nसार्वभौमपदाची । त्याच्या पुढें न किंमत ॥२७०॥\n\nजो तांबडा खडा तुसी । दिला तो ठेवून पाटासी ।\nकरणें पूजा-अर्चेसी । सद्भावें निरंतर ॥७१॥\n\nयोगाभ्यास ही समोरी । त्या खेडयाच्या आदरें करी ।\nत्याच्या कृपेनें कांहीं तरी । योगाभ्यास येईल ॥७२॥\n\nतेंच पुढें झालें सत्य । योगाभ्यास थोडा बहुत ।\nआला निमोणकराप्रत । श्रीगजाननकृपेनें ॥७३॥\n\nएक शेगांवचा रहिवासी । तुकाराम कोकाटे परियेसीं ।\nत्याची संतति यमसदनासी । जाऊं लागली उपजतांच ॥७४॥\n\nम्हणून त्यानें समर्थाला । एकदां नवस ऐसा केला ।\nजरी देशील संततीला । दीर्घायुषी गुरुराया ॥७५॥\n\nतरी एक मुलगा त्यांतून । तुसी करान अर्पण ।\nमनोरथ त्याचे पूर्ण । केले गजाननस्वामीनें ॥७६॥\n\nदोन तीन मुलें झालीं । परी नवसाची न राहिली ।\nआठवण तुकारामा भली । संततीच्या मोहानें ॥७७॥\n\nतो थोरला मुलगा नारायण । रोग झाला त्याकारण ।\nऔषधोपचार केले जाण । परी न आला गुण कांहीं ॥७८॥\n\nनाडी बंद होऊं लागली । नेत्रांची ती दृष्टि थिजली ।\nधुगधुगी मात्र उरली । होती त्याच्या छातीला ॥७९॥\n\nती स्थिति पाहून । तुकारामा झाली आठवण ।\nनवस केल्याची ती जाण । एकदम त्या समयाला ॥२८०॥\n\nतुकाराम म्हणे गुरुराया । हा पुत्र माझा वांचलिया ।\nअर्पण करीन सदया । सेवा तुमची करण्यास ॥८१॥\n\nऐसा वचनबद्ध होतांक्षणीं । नाडी आली ठिकाणीं ।\nहळूहळू नेत्र उघडोनी । पाहूं लागला बाल तो ॥८२॥\n\nव्याधि बरी झाल्यावर । तो नारायण-कुमार ।\nआणून सोडला मठावर । नवस आपला फेडावया ॥८३॥\n\nतो नारायण अझूनी । आहे तया ठिकाणीं ।\nबोलिलेला नवस कोणी । महाराजांचा चुकवूं नये ॥८४॥\n\nहेंच सांगण्या लोकांप्रत । नारायण आहे जिवंत ।\nशेगांवीं त्या मठांत । संत-चरित्र ना कादंबरी ॥८५॥\n\nअसो पुढें आषाढमासीं । महाराज गेले पंढरीसी ।\nघेऊन हरीपाटलासी । विठ्ठलासी भेटावया ॥८६॥\n\nजो सर्व संतांचा । ध्येयविषय साचा ।\nजो कल्पतरु भक्तांचा । कमलनाभ सर्वेश्वर ॥८७॥\n\nजो जगदाधार जगत्पति । वेद ज्याचे गुण गाती ।\nजो संतांच्या वसे चित्तीं । रुक्मिणीपती दयाघन ॥८८॥\n\nपंढरीस आले गजानन । चंद्रभागेचें केलें स्नान ।\nगेलें घ्याया दर्शन । पांडुरंगाचें राउळीं ॥८९॥\n\nहे देवा पंढरीनाथा । हे अचिंत्या अद्वया समर्था ।\nहे भक्तपरेशा रुक्मिणीकांता । ऐक माझी विनवणी ॥२९०॥\n\nतुझ्या आज्ञेनें आजवर । भ्रमण केलें भूमिवर ।\nजे जे भाविक होते नर । त्यांचे मनोरथ पूर्ण केले ॥९१॥\n\nआतां अवतार-कार्य संपलें । हें तूं जाणसी वहिलें ।\nपुंडलीक वरदा विठठले । जाया आज्ञा असावी ॥९२॥\n\nदेवा, मी भाद्रपद मासीं । जावया इच्छितों वैकुंठासी ।\nअक्षय्यीचे रहावयासी । तुझ्या चरणांसन्निध ॥९३॥\n\nऐसी करुन विनवणी । समर्थांनीं जोडिले पाणी ।\nअश्रु आले लोचनीं । विरह हरीचा साहवेना ॥९४॥\n\nहरी पाटील जोडून हातां । पुसूं लागला पुण्यवंता ।\nअश्रु कां हो सद्\u200Cगुरुनाथा । आणिले लोचनीं ये वेळां ? ॥९५॥\n\nकिंवा मी कांहीं सेवेला । चुकलों आहे दयाळा ।\nम्हणून आपणां खेद झाला । तें सांगा लवलाही ॥९६॥\n\nमहाराज म्हणाले त्यावर । हरी पाटलाचा धरुन कर ।\nसांगितलें तरी न कळणार । त्याचें वर्म बापा तुला ॥९७॥\n\nतो विषय खोल भारी । तूं न पडावें त्याभीतरीं ।\nइतकेंच सांगतों श्रवण करी । संगत माझी थोडी असे ॥९८॥\n\nचाल आतां शेगांवाला । तूं आपल्या ठिकाणाला ।\nतुमच्या पाटील वंशाला । कांहीं न कमी पडेल ॥९९॥\n\nपंढरीचें मावंदें केलें । शेगांवामाजीं भलें ।\nचित्त चिंतेनें व्याप्त झालें । मात्र हरीपाटलाचें ॥३००॥\n\nतो म्हणे मंडळीस । महाराज वदले पंढरीस ।\nसंगत राहिली थोडे दिवस । माझी विठूच्या राउळीं ॥१॥\n\nपुढें श्रावणमास गेला । क्षीणता आली तनूला ।\nपुढें भाद्रपदमास आला । काय झालें तें ऐका ॥२॥\n\nगणेश चतुर्थीचे दिवशीं । महाराज म्हणाले अवघ्यांसी ।\nआतां गणपती बोळवण्यासी । यावें तुम्हीं मठांत ॥३॥\n\nकथा गणेशपुराणांत । ऐशापरी आहे ग्रथित ।\nचतुर्थीच्या निमित्त । पार्थिव गणपती करावा ॥४॥\n\nत्याची पूजा-अर्चा करुन । नैवेद्य करावा समर्पण ।\nदुसरे दिवशीं विसर्जून । बोळवावा जलामध्यें ॥५॥\n\nतो दिवस आज आला । तो साजरा पाहिजे केला ।\nया पार्थिव देहाला । तुम्ही बोळवा आनंदें ॥६॥\n\nदुःख न करावें यत्किंचित । आम्हीं आहों येथें स्थित ।\nतुम्हां सांभाळण्याप्रती सत्य । तुमचा विसर पडणें नसे ॥७॥\n\nहें शरीर वस्त्रापरी । बदलणें आहे निर्धारी।\nऐसें गीताशास्त्रांतरीं । भगवान् वदला अर्जुना ॥८॥\n\nजे जे ब्रह्मवेत्ते झाले । त्यांनीं त्यांनीं ऐसेंच केले ।\nशरीरवस्त्रासी बदलिलें । हें कांहीं विसरुं नका ॥९॥\n\nचतुर्थीचा अवघा दिवस । आनंदामाजीं काढिला खास ।\nबाळाभाऊच्या धरिलें करास । आसनीं आपल्या बसविलें ॥३१०॥\n\nमी गेलों ऐसें मानूं नका । भक्तींत अंतर करुं नका ।\nकदा मजलागीं विसरुं नका । मी आहे येथेंच ॥११॥\n\nऐसें भाषण करुन । योगें रोधिला असे प्राण ।\nदिला मस्तकीं ठेवून । त्या महात्म्या पुरुषानें ॥१२॥\n\nशके अठराशें बत्तीस । साधारण नाम संवत्सरास ।\nभाद्रपद शुद्ध पंचमीस । गुरुवारीं प्रहर दिवसाला ॥१३॥\n\nप्राण रोधिता शब्द केला । ’जय गजानन’ ऐसा भला ।\nसच्चिदानंदीं लीन झाला । शेगांवामाझारीं ॥१४॥\n\nदेहाचें तें चलनवलन । पार गेलें मावळोन ।\nस्वामी समाधिस्त पाहून । लोक हळूहळूं लागले ॥१५॥\n\nपुकार झाली गांवांत । स्वामी झाले समाधिस्थ ।\nऐसी ऐकतां मात । हृदय पिटती नारीनर ॥१६॥\n\nगेला गेला साक्षात्कारी । चालता बोलता श्रीहरी ।\nगेला गेला कैवारी । आज दीनजनांचा ॥१७॥\n\nगेला आमुचा विसांवा । गेला आमुचा सौख्यठेवा ।\nविझाला हा ज्ञानदिवा । कालरुपी वार्\u200Dयानें ॥१८॥\n\nअहो गजाननस्वामी समर्था ! । आतां आम्हांस कोण त्राता ? ।\nकां रे इतक्यांत पुण्यवंता । गेलास आम्हां सोडून ? ॥१९॥\n\nमार्तंड पाटील, हरी पाटील । विष्णुसा बंकटलाल ।\nताराचंद प्रेमळ । भक्त स्वामीचा जो असे ॥३२०॥\n\nश्रीपतराव कुळकर्णी । मठामाजीं जमले जाणी ।\nविचार केला अवघ्यांनीं । ऐशा रीतीं श्रोते हो ॥२१॥\n\nआज आहे पंचमीचा दिवस । समाधि न द्या स्वामीस ।\nहाळोपाळीच्या लोकांस । येऊं द्या हो दर्शना ॥२२॥\n\nआतां पुढें ही मूर्ति । लोपणार आहे निश्चिती ।\nअस्तमानापर्यंत ती । लोकांची ती वाट पहा ॥२३॥\n\nज्यांच्या नशिबीं असेल । तयांना दर्शन घडेल ।\nनका करुं आतां वेळ । जासूद धाडा चोहींकडे ॥२४॥\n\nगोविंदशास्त्री डोणगांवचे। एक विद्वान् होते साचे।\nते बोलिले आपुल्या वाचें । सर्व लोकांस येणें रीतीं ॥२५॥\n\nत्यांच्या आवडत्या भक्तांसी । ते दर्शन देतील निश्चयेंसी ।\nतोंपर्यंत प्राणासी । मस्तकीं धारण करतील ॥२६॥\n\nत्याची प्रचीति पहावया । नको कोठें लांब जाया ।\nपहा लोणी ठेवोनियां। येधवां मस्तकीं स्वामीच्या ॥२७॥\n\nलोणी ठेवितां शिरावरी । तें पघळूं लागलें निर्धारीं ।\nजो तो त्याचें कौतुक करी । बल हें योगशास्त्राचें ॥२८॥\n\nतो प्रकार पहातां । गोविंदशास्त्री झाला बोलता ।\nएक दिवसाची काय कथा । हे राहतील वर्षभर ॥२९॥\n\nनिःसंशय ऐशा स्थितींत । परी हें करणें अनुचित ।\nआवडते अवघे आलिया भक्त । समाधि द्या स्वामीला ॥३३०॥\n\nतें अवघ्यांस मानवलें । स्वामीपुढें आदरें भलें ।\nभजन त्यांनीं मांडिलें । हजार टाळ जमला हो ॥३१॥\n\nदुरदूरच्या भक्तांप्रत । स्वामी जाऊन स्वप्नांत ।\nआपुल्या समाधीची मात । कळविते झाले विबुध हो ॥३२॥\n\nतया ऋषिपंचमीला । अपार मेळा मिळाला ।\nलोकांचा तो शेगांवाला । घ्याया दर्शन स्वामीचें ॥३३॥\n\nरथ केला तयार । दिंड्या आल्या अपार ।\nसडे घातले रस्त्यावर । गोमयाचे बायांनी ॥३४॥\n\nरंगवल्या नानापरी । काढू लागल्या चतुर नारी ।\nदीपोत्सव झाला भारी । त्या शेगावग्रामाला ॥३५॥\n\nमूर्ति ठेविली रथात । मिरवणूक निघाली आनंदात ।\nरात्रभरी शेगावात । तो ना थाट वर्णाचे ॥३६॥\n\nवाद्यांचे नाना प्रकार । दिंड्या मिळाल्या अपार ।\nहोऊं लागला भगनगजर । विठ्ठलाच्या नावाचा ॥३७॥\n\nतुळशी बुक्का गुलाल फुले । भक्त उधळू लागले ।\nफूलांखाली झाकून गेले । श्री गजानन महाराज ॥३८॥\n\nबर्फीपेढ्यांस नाही मिती । लोक वाटती खिरापती ।\nकित्येकांनी रथावरती । रूपये पैसे उधळीले ॥३९॥\n\nऐशी मिरवणूक रात्रभर । शेगावी निघून अखेर ।\nउदयास येता दिनकर । परत आली मठात ॥४०॥\n\nसमाधीच्या जागेवरी । मूर्ती नेऊनी ठेविली खरी ।\nरूद्राभिषेक केला वरी । अखेरचा देहाला ॥४१॥\n\nपूजा केली पंचोपचार । आरती उजळली अखेर ।\nभक्तांनी केला नामगजर । गजाननाचे नावाचा ॥४२॥\n\nजय जय अवलीया गजानना! । हे नरदेहधारी नारायणा ।\nअविनाशरूपा आनंदघना । परात्परा जगत्पते ॥४३॥\n\nऐशा भजनाभीतरी । मूर्ति ठेविली आसनावरी ।\nउत्तराभिमुख साजिरी । शास्त्रमार्गाप्रमाणे ॥४४॥\n\nअखेरचे दर्शन । अवघ्यांनी घेतले जाण ।\n’जय स्वामी गजानन’ । औइसे मुखे बोलोनी ॥४५॥\n\nमीठ अर्गजा अबीर । यांनी ती भरली गार ।\nशिळा लावूनी केले द्वार । बंद भक्तांनी शेवटी ॥४६॥\n\nदहा दिवसपर्यंत । समाराधना चालली तेथ ।\nघेऊनी गेले असंख्यात । लोक स्वामींच्या प्रसादा ॥४७॥\n\nखरोखरीच संतांचा । अधिकार तो थोर साचा ।\nसार्वभौम राजाचा । पाड नाही त्यांच्या पुढे ॥४८॥\n\nस्वस्ती श्रीदासगणूविरचित । हा गजाननविजय नामे ग्रंथ ।\nभाविका दावो सत्पथ । भक्ती हरीची करावया ॥३४९॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य एकोनविंशोऽध्यायः समाप्तः ॥",
  "adhyay_en": "॥ श्रीगणेशाय नमः ॥\n\nजयजयाजी आनंदकंदा । जयजयादि अभेदा ।\nमाझें नमन तुझ्या पदा । असो सर्वदा अनन्यभावें ॥१॥\n\nहे राघवा रघुपती । पाव आतां शीघ्र गती ।\nमाझा अंत पहाशी किती ? । हें कांहीं कळेना ॥२॥\n\nखर्\u200Dया थोरांशी कठोरता । नाहीं शोभत अनंता ।\nयाचा विचार कांहीं चित्ता । करा आपुल्या ये काळीं ॥३॥\n\nमी दीनवाणें मारितों हांका । मला दगा देऊं नका ।\nहे जगदीशा जगन्नायका । पावा दासगणूस ॥४॥\n\nमहाराज असतां शेगांवांत । विप्र एक काशिनाथ ।\nजो खंडेरावाचा होय सुत । गर्दे उपनांव जयाचें ॥५॥\n\nतो आला दर्शना । समर्थांच्या वंदिले चरणां ।\nमूर्ति पाहून त्याच्या मना । आनंद झाला अतिशय ॥६॥\n\nमाझ्या सन्माननीय वडिलानें । जीं जीवन्मुक्\u200Dताचीं लक्षणें ।\nलिहिलीं अनुभवानें । त्याची प्रत्यक्ष मूर्ति ही ॥७॥\n\nमाझें भाग्य धन्य धन्य । म्हणून हें पाहण्या चरण ।\nआलों खामगांवाहून । त्याचें सार्थक झालें कीं ॥८॥\n\nतों समर्थांनीं लीला केली । कोपरखिळी मारिली ।\nकाशीनाथाच्या पाठीस भली । आपुल्या परमकृपेनें ॥९॥\n\nजा तुझा हेत पुरला । वाट पाहे तारवाला ।\nया भाषणें घोंटाळला । काशिनाथ मानसीं ॥१०॥\n\nम्हणे काम ना माझें ये ठाईं । मी न आलों मागण्या कांहीं ।\nतारवाला शिपाई । वाट पहातो काय हें ? ॥११॥\n\nत्याचें गूध कळेना । पुसण्या छाती होईना ।\nनिमुटपणें वंदून चरणा । गेला निघून खामगांवीं ॥१२॥\n\nतों तारवाला शिपाई । उभा दारांत होता पाही ।\nतार घेतली घाई घाई । कशाची ती बघण्यास ॥१३॥\n\nतारेंत हा मजकूर । तुमचा केला तक्\u200Dरुर ।\nमुनसफीच्या हुद्दयावर । मोर्शी तालुक्याकारणें ॥१४॥\n\nतें पाहतां आनंदला । कोपरखिळीचा अर्थ कळला ।\nत्या काशिनाथ पंताला । पहा संतांचें ज्ञान कैसें ? ॥१५॥\n\nअसो एकदां नागपुरीं । समर्थांची गेली स्वारी ।\nगोपाळ बुटीचीया घरीं । त्याच्या अति आग्रहानें ॥१६॥\n\nही भोसल्याची राजधानी । पूर्वकालीं होती जाणी ।\nत्या शहराची आज दिनीं । दैना झाली विबुध हो ॥१७॥\n\nस्वातंत्र्यरुपी प्राण गेला । खरा धनी याचक ठरला ।\nपरक्यांचा बोलबाला । झाला जया शहरांत ॥१८॥\n\nगज घोडे पालख्या अपार । नाहींशा झाल्या साचार ।\nरस्त्यानें फिरे मोटार । अति जोरानें विबुध हो ॥१९॥\n\nअसो हा महिमा काळाचा । नाहीं दोष कवणाचा ।\nवाडा गोपाळ बुटीचा । होता सिताबर्डीवर ॥२०॥\n\nत्या भव्य सदनांत । नेऊन ठेविले सद्\u200Cगुरुनाथ ।\nजैसा वाघ किल्ल्यांत । कोंडोनिया टाकावा ॥२१॥\n\nबुटीचा ऐसा विचार । या ताबर्डीवर ।\nमहाराज ठेवावे निरंतर । जाऊं न द्यावें शेगांवा ॥२२॥\n\nअक्रूरानें कृष्णाला । जैसा मथुरेमाजीं नेला ।\nतोच प्रकार येथें झाला । काय वर्णन करावें ? ॥२३॥\n\nशेगांव पडलें भणभणीत । अवघे लोक दुःखित ।\nविनविती हरी पाटलाप्रत । महाराज येथें आणा हो ॥२४॥\n\nकुडीमधून गेला प्राण । कोण पुसे तिजलागून ? ।\nतैसें समर्थांवांचून । शेगांव हें प्रेत पहा ॥२५॥\n\nतुम्ही गांवचे जमेदार । करा याचा विचार ।\nबुटी मोठा सावकार । तेथें न आमुचा लाग लागे ॥२६॥\n\nटक्कर हत्तीहत्तींची । होणें आहे योग्य साची ।\nयेथें आम्हांसम कोल्ह्याची । नाहीं मुळीं किंमत॥२७॥\n\nजंबुमाळीसी लढायाला । मारुती हाच योग्य ठरला ।\nजिंकावया कर्णाला । झाली योजना अर्जुनाची ॥२८॥\n\nतुम्हीं नागपुराप्रती जावें । समर्थांसी घेऊन यावें ।\nआम्हां अवघ्यांस सुखवावें । हीच आहे विनंति ॥२९॥\n\nइकडे बुटीच्या घरांत । आजुर्दे राहिले संत ।\nजेवीं हस्तिनापुरांत । कृष्ण नाहीं आनंदला ॥३०॥\n\nमहाराज म्हणती बुटीसी । जाऊं दे मज शेगांवासी ।\nया आपुल्या भव्य सदनासी । ठेवून आम्हां घेऊं नको ॥३१॥\n\nतें बुटी मुळींच मानीना । समर्था जाऊं देईना ।\nअनागोंदीचा रामराणा । बुटी वाटे निःसंशय ॥३२॥\n\nबुटी भाविक होता जरी । अहंता नव्हती गेली खरी ।\nश्रीमंतीचा गर्व भारी । त्याच्या ठाईं वसतसे ॥३३॥\n\nरोज ब्राह्मणभोजन । समर्थांपुढें सदा भजन ।\nपरी शेगांवचे येत जन । बंदी त्या तो करीतसे ॥३४॥\n\nजाऊं न देई दर्शना । शेगांवचे लोकांना ।\nबिगरपरवानगी श्रीमंतसदना । जातां नये कवणासी ॥३५॥\n\nशेगांवचे लोक भले । जरी आणावया गेले ।\nपरी न कांहीं उपाय चाले । गेले तसेच आले परत ॥३६॥\n\nइकडे भक्त पाटील हरी । कांहीं मंडळी बरोबरी ।\nघेऊन निघाला नागपुरीं । समर्थासी आणावया ॥३७॥\n\nबसला अग्निरथांत । त्याच वेळीं वदले संत ।\nत्या गोपाळबुटीप्रत । येणें रीतीं तें ऐका ॥३८॥\n\nअरे गोपाळा पाटील हरी । निघाला यावया नागपुरीं ।\nतो येण्याच्या आंत परी । मला येथून जाऊं दे ॥३९॥\n\nतो येथें आल्यावर । शांतता नाहीं राहणार ।\nतो पडला जमेदार । याचा विचार करावा ॥४०॥\n\nतुझ्या धनाच्या जोरावरी । उडया या जाण निर्धारी ।\nतो मनगटाच्या बळावरी । नेईल मजला येथून ॥४१॥\n\nहरी पाटील तेथें आला । शिपायानें अटकाव केला ।\nपरी तो न त्यानें मानिला । प्रवेश केला सदनांत ॥४२॥\n\nगोपाळ बुटीचिया घरीं । पंगत होती थोर खरी ।\nपाटील आल्याच्या अवसरीं । आले ब्राह्मण भोजना ॥४३॥\n\nताटें चांदीचीं अवघ्यांस । शिसमचे पाट बसण्यास ।\nहोत्या पातळ पदार्थांस । वाटया जवळ चांदीच्या ॥४४॥\n\nनानाविध पक्वान्नें । होतीं भोजनाकारणें ।\nमध्यभागीं आसन त्यानें । मांडिलें समर्थ बसण्यास ॥४५॥\n\nऐशी बुटीची श्रीमंती । तिचें वर्णन करुं किती ? ।\nज्याला कुबेर बोलती । लोक नागपूर प्रांतींचा ॥४६॥\n\nअसो हरी पाटील सदनांत । आले समर्था नेण्याप्रत ।\nतो महाराज निघाले धांवत । द्वारीं त्यास भेटावया ॥४७॥\n\nवांसरा गाय पाहून । जैसी येई धांवून ।\nतैसें स्वामी गजानन । पाटलासाठीं धांवले ॥४८॥\n\nचाल हरी शेगांवासी । येथें मुळीं न राहणें मसी ।\nतूं आलास न्यावयासी । हें फार बरें झालें ॥४९॥\n\nसमर्थ जाऊं लागले । तें गोपाळानें पाहिलें ।\nअनन्यभावें चरण धरिले । समर्थाचे येऊन ॥५०॥\n\nविक्षेप माझा गुरुराया ! । नका करुं या समया ।\nदोन घांस घेऊनियां । इच्छित स्थला मग जावें ॥५१॥\n\nतैसेंच बुटी पाटलासी । बोलूं लागले विनयेंसी ।\nतुम्ही घेऊन प्रसादासी । जावें हेंच मागणें ॥५२॥\n\nयेथें न रहाती महाराज । हें समजून आलें आज ।\nपंक्तींत माझी राखा लाज । तुम्हीच पाटील येधवां ॥५३॥\n\nआतांच समर्थ गेले जरी । लोक उपाशी उठतील तरी ।\nआणि अवघ्या नागपुरीं । टीका माझी होईल पहा ॥५४॥\n\nभोजनें होईपर्यंत । महाराज राहिले तेथ ।\nशेगांवची समस्त । मंडळी पंक्तीस जेवली ॥५५॥\n\nभोजनोत्तर तयारी । निघण्याची ती झाली खरी ।\nदर्शनाची भीड भारी । झाली बुटीच्या वाडयांत ॥५६॥\n\nकुटुंब गोपाळ बुटीचें । जानकाबाई नांवाचें ।\nपरम भाविक होते साचें । गृहलक्ष्मीच होती जी ॥५७॥\n\nतिनें केली विनवणी । महाराजांचे चरणीं ।\nमाझा हेतु मनींच्या मनीं । बसूं पहातो गुरुराया ! ॥५८॥\n\nतईं महाराज बोलले । तुझ्या मना मीं जाणीतलें ।\nऐसें म्हणून लाविलें । कुंकूं तिच्या कपाळास ॥५९॥\n\nआणखी एक पुत्र तुला । परम सद्\u200Cगुणी होईल भला ।\nअंतीं जाशील वैकुंठाला । सौभाग्यासह बाळे ! तूं ॥६०॥\n\nऐसा आशीर्वाद देऊन । निघते झाले दयाघन ।\nत्या सिताबर्डीहून । आले रघूजीच्या घरीं ॥६१॥\n\nहा भोसला राजा रघूजी । उदार मनाचा भक्त गाजी ।\nज्यानें ठेविला राम राजी । आपुल्या शुद्ध वर्तनें ॥६२॥\n\nत्याचें लौकीकीं राज्य गेलें । जें अशाश्वत होतें भलें ।\nशाश्वत स्वरुपाचें आलें । सद्\u200Cगुरुभक्तीचें राज्य घरा ॥६३॥\n\nउत्तम प्रकारचा आदर । केला राजानें साचार ।\nत्याचा घेऊन पाहुणचार । रामटेकासी गेले पुढें ॥६४॥\n\nतेथें रामाचें दर्शन । घेऊन आले परतून ।\nशेगांवच्या मठा जाण । हरीपाटलासमवेत ॥६५॥\n\nधार-कल्याणचे रंगनाथ । जे थोर साधु मोंगलाईंत ।\nहोते ते भेटण्याप्रत । समर्था आले शेगांवीं ॥६६॥\n\nअध्यात्माचीं बोलणीं । सांकेतिक केलीं दोघांनीं ।\nत्याचा भावार्थ जाणण्या कोणी । तेथें नव्हता समर्थ ॥६७॥\n\nश्रीवासुदेवानंद सरस्वती । कर्ममार्गी ज्याची प्रीति ।\nकृष्णातटाका ज्याची महती । माणगांवीं जन्म ज्यांचा ॥६८॥\n\nते येण्याचे अगोदर । बाळाभाऊस साचार ।\nबोलते झाले गुरुवर । स्वामी गजानन सिद्ध योगी ॥६९॥\n\nअरे बाळा उदयिक । माझा बंधु येतो एक ।\nमजलागीं भेटण्या देख । त्याचा आदर करावा ॥७०॥\n\nतो आहे कर्मठ भारी । म्हणून उद्यां पथांतरीं ।\nचिंध्या न पडूं द्या निर्धारी । अंगण स्वच्छ ठेवा रे ॥७१॥\n\nचिंधी कोठें पडेल जरी । तो कोपेल निर्धारी।\nजमदग्नीची आहे दुसरी । प्रतिमा त्या स्वामीची ॥७२॥\n\nतो कर्\u200Dहाडा ब्राह्मण । शुचिर्भूत ज्ञानसंपन्न ।\nहें त्याचें कर्मठपण । कवचापरी समजावें ॥७३॥\n\nऐसें बाळास आदलें दिवशीं । सांगते झाले पुण्यराशी ।\nतों एक प्रहर दिवसासी । स्वामी पातले ते ठायां ॥७४॥\n\nएकमेकांसी पाहतां । दोघे हंसले तत्त्वतां ।\nहर्ष उभयतांच्या चित्ता । झाला होता अनिवार ॥७५॥\n\nएक कर्माचा सागर । एक योगयोगेश्वर ।\nएक मोगरा सुंदर । एक तरु गुलाबाचा ॥७६॥\n\nएक गंगाभागीरथी । एक गोदा निश्चिती ।\nएक साक्षात् पशुपती । एक शेषशायी नारायण ॥७७॥\n\nस्वामी जेव्हां मठांत आले । तेव्हां गजानन होते बैसले ।\nआपल्या पलंगावरी भले । चिटक्या करानें वाजवीत ॥७८॥\n\nस्वामी येतां चिटकी थांबलि । दृष्टादृष्ट दोघां झाली ।\nतैं स्वामींनीं विचारिली । आज्ञा परत जावया ॥७९॥\n\nफार बरें म्हणून । गजाननें तुकविली मान ।\nस्वामी गेले निघून । बाळास कौतुक वाटलें ॥८०॥\n\nबाळा म्हणे गुरुराया । हें दृश्य पाहूनियां ।\nसंशय उपजला चित्ता ठायां । त्याची निवृत्ति करा हो ॥८१॥\n\nत्याचा मार्ग अगदीं भिन्न । तुमच्या ह्या मार्गाहून ।\nऐसें साच असून । तुमचा बंधु कसा तो ? ॥८२॥\n\nऐसा प्रश्न ऐकिला । समर्थ देती उत्तर त्याला ।\nबरवा प्रश्न बाळा केला । त्वां हा आज आम्हांतें ॥८३॥\n\nईश्वराकडे जाण्याचे । तीन मार्ग असती साचे ।\nहे तिन्ही मार्ग ज्ञानाचे । गांवा जाऊन मिळतात ॥८४॥\n\nस्वरुपें त्यांचीं भिन्न भिन्न । दिसतीं पाहणारांकारण ।\nतेणें घोटाळा वरितें मन । पाहाणारांचें राजसा ! ॥८५॥\n\nसोंवळें ओंवळें संध्यास्नान । व्रत उपोषणें अनुष्ठान ।\nया कृत्यांलागून । अंगें म्हणावीं कर्माचीं ॥८६॥\n\nहीं अंगें जो आचरी । निरालसपणें खरीं ।\nतोच समजावा भूवरी । ब्रह्मवेत्ता कर्मठ ॥८७॥\n\nअधिक न्यून येथें होतां । कर्ममार्ग न ये हातां ।\nम्हणून विशेष तत्परता । ठेविली पाहिजे आचरणीं ॥८८॥\n\nयेथें एवढीच खबरदारी । घ्यावी लागते जाण खरी ।\nपरांकारणें दुरुत्तरीं । कदा त्यानें ताडूं नये ॥८९॥\n\nआतां भक्तिमार्गाचें । ऐक हें लक्षण साचें ।\nभक्तिपंथानें जाणाराचें । मन पाहिजे शुद्ध अती ॥९०॥\n\nमलीनता मनाठायीं । अंशेंही राहिल्या पाही ।\nत्याच्या हातां येत नाहीं । भक्तिरहस्य बापा ! रे ॥९१॥\n\nदया प्रेम लीनता । अंगीं पाहिजे तत्त्वतां ।\nश्रवणीं-पूजनीं आस्था । पाहिजे त्याची विशेष ॥९२॥\n\nमुखामाजीं नामस्मरण । करणें हरीस जाणून ।\nऐशीं अंगें असतीं जाण । या भक्ति-मार्गाला ॥९३॥\n\nया अंगासह जो भक्त करी । त्यालाच भेटे श्रीहरी ।\nभक्तिमार्गाची नये सरी । त्याचा विधि सोपा असे ॥९४॥\n\nपरी तो करण्या आचरण । कर्माहून कठीण जाण ।\nजेवीं गगनानें जवळपण । नेत्रालागीं दिसतसे ॥९५॥\n\nआतां योगमार्ग तिसरा । सांगतों मी ऐक खरा ।\nया योगमार्गाचा पसारा । दोघांपेक्षां जास्त असे ॥९६॥\n\nपरी हा पसारा निश्चयेंसी । आहे ज्याचा त्याचे पासीं ।\nयोगमार्ग साधण्यासी । बाहेरचें न कांहीं लागे ॥९७॥\n\nजेवढें आहे ब्रह्मांडांत । तेवढें आहे पिंडांत ।\nत्या पिंडांतील साहित्य । घेऊन योग साधावा ॥९८॥\n\nआसनें रेचक कुंभक । इडापिंगलेचे भेद देख ।\nधौती मुद्रात्राटक । कळलें पाहिजे मानवां ॥९९॥\n\nकुंडली आणि सुषुम्ना । यांचें ज्ञान पाहिजे जाणा ।\nआधीं योग करणारांना । तरीच तो साधेल ॥१००॥\n\nया तिन्ही मार्गांचें । अंतिम फळ ज्ञान साचें ।\nपरी तें ज्ञान प्रेमाचें । *वीण असतां कामा नये ॥१॥\n\nजें जें कृत्य प्रेमावीण । तें तें अवघें आहे शीण ।\nम्हणून प्रेमाचें रक्षण । करणें तिन्ही मार्गांत ॥२॥\n\nकाळा गोरा खुजा थोर । कुरुप आणि सुंदर ।\nहे शरीराचे प्रकार । त्याची न बाधा आत्म्यातें ॥३॥\n\nआत्मा अवघ्यांचा आहे एक । तेथें न पडे कदा फरक ।\nशरीरभेद व्यावहारिक । त्याचें कौतुक कांहीं नसे ॥४॥\n\nतीच या तिन्ही मार्गांची । स्थिति तंतोतंत साची ।\nबाह्य स्वरुपें भिन्न त्यांचीं । परी मूळ कारण एक असे ॥५॥\n\nमुक्कामास गेल्यावर । मार्गाचा न उरे विचार ।\nजो मार्गी चालतो नर । महत्त्व त्याचें त्यास वाटे ॥६॥\n\nपंथ चालण्या आरंभ झाला । परी मुक्कामास नाहीं गेला ।\nअशाचाच होतो भला । तंटा पंथाभिमानानें ॥७॥\n\nया तिन्ही मार्गांचे ते पांथ । मुक्कामीं पोंचल्या होती संत ।\nमग तयांच्या संबंधांत । द्वैत नसे एतुलेंही ॥८॥\n\nवसिष्ठ वामदेव जमदग्नी । अत्री पाराशर शांडिल्य मुनी ।\nहे कर्ममार्गाच्या सेवनीं । मुक्कामासी पोंचले ॥९॥\n\nव्यास, नारद, कयाधू-कुमर । मारुती, शबरी, अक्रूर ।\nउद्धव, सुदामा, पार्थ, विदूर । हे गेले भक्तिमार्गें ॥११०॥\n\nश्रीशंकराचार्य गुरुवर । मच्छिंद्र गोरख जालंदर ।\nहे चढले जिना थोर । या योगमार्गाचा ॥११॥\n\nजो वसिष्ठा लाभ झाला । तोच विदुराच्या पदरीं पडला ।\nतोच मच्छिंद्रानें भोगिला । फळामाजीं फरक नसे ॥१२॥\n\nतीच प्रथा पुढें चालली । येथें न शंका घ्यावी मुळीं ।\nकर्ममार्गाची रक्षिली । बूज श्रीपादवल्लभें ॥१३॥\n\nनरसिंह सरस्वती यतिवर । तैसेच झाले साचार ।\nठिकाण ज्यांचें गाणगापूर । वाडी औदुंबर ख्यात जगीं ॥१४॥\n\nनामा सांवता ज्ञानेश्वर । सेना कान्हु चोखा महार ।\nदामाजीपंत ठाणेदार । गेले भक्तिमार्गानीं ॥१५॥\n\nशेख महंमद श्रीगोंद्यांत । आनंदी स्वामी जालन्यांत ।\nसुर्जी-अंजनगांवांत । देवनाथ चाहाते योगाचे ॥१६॥\n\nतैसेंच आहे सांप्रत । कर्ममार्गीं वासुदेव रत ।\nमीं धरला भक्तिपंथ । आणिक बहुता जणांनीं ॥१७॥\n\nपळुसचे धोंडीबुवा । सोनगीरचा नाना बरवा ।\nजालन्याचे यशवंतरावा । भक्तिपंथ साध्य झाला ॥१८॥\n\nखाल्ला आम्मा ती विदेही । तेवीं शिर्डीचे बाबा सांई ।\nगुलाबरावांचे ठायीं । ज्ञानदृष्टि असे रे ॥१९॥\n\nपहा चांदूर तालुक्याचा । वरखेडें नामें ग्रामाचा ।\nआडकूजी नामें संत साचा । गेला याच वाटेनें ॥१२०॥\n\nमुर्\u200Dहा गांवचें संतरत्\u200Dन । झिंगाजी तो होय जाण ।\nतेवीं नागपूरचे ताजुद्दीन । भक्तिमार्गासी चहाते ॥२१॥\n\nया अवघ्या संतांचें । आचरण भिन्न प्रकारचें ।\nपरी अधिकारी कैवल्याचे । ते बसले होउनी ॥२२॥\n\nमार्ग असो कोणताही । त्याचें मुळीं महत्त्व नाहीं ।\nजो मुक्कामास जाई । त्याचें कौतुक करणें असे ॥२३॥\n\nआम्ही हीं भावंडें सारीं । येतें झालों भूमीवरी ।\nकैवल्याच्या मार्गावरी । भाविक आणून सोडावया ॥२४॥\n\nजें ज्याला आवडेल । तिकडे तो जाईल ।\nआणि मोक्षरुपी भोगील फल । त्या त्या पंथा आचरोनी ॥२५॥\n\nआतां नको पुसूंस कांहीं । हें न कोणा सांगे पाही ।\nनिवांत बसूं दे ये ठायीं । पिसेंपणाच्या पासोडीनें ॥२६॥\n\nज्याची निष्ठा बसेल । वा, जो माझा असेल ।\nत्याचेंच कार्य होईल । इतरांची ना जरुर मला ॥२७॥\n\nज्यासी अनुताप झाला । ब्रह्मज्ञान सांगणें त्याला ।\nउगीच तर्कटी वात्रटाला । स्फोट त्याचा करुं नये ॥२८॥\n\nकोणी कांहीं म्हणोत । आपण असावें निवांत ।\nतरीच भेटे जगन्नाथ । जगद्\u200Cगुरु जगदात्मा ॥२९॥\n\nऐसा उपदेश ऐकिला । बाळाभाऊच्या नेत्रांला ।\nप्रेमाश्रूंचा लोटला । पूर तो न आवरे त्या ॥१३०॥\n\nअष्टभाव दाटले । शरीरा रोमांच उमटले ।\nवैखरीचें संपलें । काम तेणें सहजची ॥३१॥\n\nमौनेंच केला नमस्कार । श्रीगजानन साधु थोर ।\nवर्\u200Dहाड प्रांताचा उद्धार । करावयासी अवतरला ॥३२॥\n\nसाळुबाई नांवाची । एक असे कण्व शाखेची ।\nती होती महाराजांची । मनापासून भक्तीण ॥३३॥\n\nतिला महाराज एके दिनीं । ऐशा परी वदले वाणी ।\nडाळपीठ घेऊनी । स्वैंपाक करी अहोरात्र ॥३४॥\n\nजे येतील तयांना । साळु घाल भोजना ।\nयेणेंच तूं नारायणा । प्रिय होशील निःसंशय ॥३५॥\n\nती साळुबाई मठांत । आहे अझूनपर्यंत ।\nजी वैजापूरची असे सत्य । माहेर वाडेंघोडें जिचें ॥३६॥\n\nप्रल्हादबुवा जोशाला । होता कृपेचा योग आला ।\nतो न तया फलद झाला । तयाचिया दुर्दैवें ॥३७॥\n\nखामगांवच्या सान्निध्यासी । जलंब गांव परियेसीं ।\nत्या गांवचा रहिवासी । तुळसीराम एक असे ॥३८॥\n\nपुत्र हा तुळसीरामाचा । आत्माराम नांवाचा ।\nहोता तैलबुद्धीचा । वेदाध्ययनीं प्रेम ज्याचें ॥३९॥\n\nया धर्मपीठ वाराणसी । जी भागीरथीच्या तटा काशी ।\nतेथें गेला अध्ययनासी । वेदवेदांग स्मृतीच्या ॥१४०॥\n\nप्रत्यहीं भागीरथीचें स्नान । माधुकरीचें सेवी अन्न ।\nगुरुगृहातें जाऊन । करी अध्ययन श्रुतीचें ॥४१॥\n\nश्रोते विद्यार्थी ना तरी । अध्ययना जाती देशावरी ।\nशिकण्याऐवजीं परोपरी । करुं लागती चैन ते ॥४२॥\n\nचैनीमाजीं गुंतल्या मन । मग कशाचें अध्ययन ? ।\nबिरुड आंब्यालागून । लागतां नास रसाचा ॥४३॥\n\nआत्माराम नव्हता यापरी । विवेकसंपन्न सदाचारी ।\nविद्या अवघी करुन पुरी । आला निजदेशातें ॥४४॥\n\nस्वदेशीं येतां शेगांवासी । गेला असे अति हर्षी ।\nहजिरी ती द्यावयासी । श्रीगजानन महाराजा ॥४५॥\n\nतो वेद विद्येचा जाणता । गजानन केवळ ज्ञानसविता ।\nआत्माराम वेद म्हणतां । कोठें कोठें चुकतसे ॥४६॥\n\nत्या चुकीची दुरुस्ती । करुं लागले सदगुरुमूर्ती ।\nआत्मारामाचे संगतीं । वेद म्हणती महाराज ॥४७॥\n\nऐकतां त्यांचें वेदाध्ययन । तन्मय होती विद्वान ।\nन होय सराफावांचून । किंमत त्या हिर्\u200Dयाची ॥४८॥\n\nशेवटीं समर्थांचेपाशीं । आत्माराम राहिला आदरेंसी ।\nमधु टाकूनी मक्षिकेसी । जाणें कैसें आवडेल ? ॥४९॥\n\nप्रत्यहीं सेवेकारण । यावें त्यानें जलंबाहून ।\nचुकविला ना एकही दिन । ऐसा एकनिष्ठ भक्त तो ॥१५०॥\n\nसमर्थांच्या पश्चात । हाच होता मठांत ।\nपूजा अर्चा करण्याप्रत । सद्\u200Cगुरुच्या समाधीची ॥५१॥\n\nमोबदला न घेतां भली । एकनिष्ठ सेवा केली ।\nशेवटीं त्यानेंच अर्पिली । इस्टेट आपली महाराजा ॥५२॥\n\nइस्टेट अल्प साचार । एक जमीन एक घर ।\nयेथें न दृष्टि किंमतीवर । देणें आहे भाग पहा ॥५३॥\n\nभिल्लिणीनें रामाला । बोरें देऊन वश केला ।\nतैसाच प्रकार हाही झाला । म्हणून केलें वर्णन ॥५४॥\n\nस्वामी दत्तात्रय केदार । दुसरा नारायण जामकर ।\nनिवळ दुधाचा ज्यांचा आहार । तो दुधाहारी बुवा ॥५५॥\n\nऐसे श्रोते तिघेजण । स्वामीचे भक्त निर्वाण ।\nज्यांनीं आपुलें तनमन । समर्थचरणीं अर्पिलें ॥५६॥\n\nमोरगांव भाकरे नांवाचा । गांव बाळापूर तालुक्याचा ।\nतेथील मारुतीपंत पटवार्\u200Dयाचा । वृत्तान्त ऐका थोडासा ॥५७॥\n\nश्रोते ! त्या मोरगांवांत । मारुतीपंताच्या शेतांत ।\nपिकाचें रक्षण करण्याप्रत । तिमाजीनामें माळी होता ॥५८॥\n\nतो माळी खळ्याभीतरीं । निजला निशीच्या अवसरीं ।\nगाढ झोंप लागली खरी । ते अवसरीं तयाला ॥५९॥\n\nउलटून गेले दोन प्रहर । कुंभाराचे दहावीस खर ।\nखळ्यांत येऊनी दाण्यावर । पडले असती पांडयाच्या ॥६०॥\n\nराखणदार झोंपीं गेला । गर्दभासी आनंद झाला ।\nते खाऊं लागले जोंधळ्याला । राशींत तोंड घालूनी ॥६१॥\n\nहा पांडया मारुतीपंत । महाराजांचा होता भक्त ।\nम्हणून सद्\u200Cगुरुरायाप्रत । लीला करणें भाग आलें ॥६२॥\n\nक्षणांत जाऊनी मोरगांवासी । हांक मारिली तिमाजीसी ।\nअरे ! जागा होई त्वरेंसी । रासेसी गाढवें पडलीं ना ॥६३॥\n\nऐसें मोठयानें बोलून । तिमाजीस जागे करुन ।\nमहाराज पावले अंतर्धान । खळ्यामधून तेधवां ॥६४॥\n\nतिमाजी उठून पाहतां । गाढवें दिसलीं तत्त्वतां ।\nम्हणे काय करुं आतां । मालक रागे भरेल कीं ॥६५॥\n\nपिकाचें रक्षण करण्यासाठी । त्यानें ठेविलें आहे मसी ।\nविश्वासघात आज दिशीं । झाला त्याच्या माझ्या हातें ॥६६॥\n\nतो विश्वासला माझ्यावर । मी निजता झालों निसूर ।\nरास ही निम्यावर । खाऊन टाकली गाढवांनीं ॥६७॥\n\nआतां समजूत मालकाची । कोण्या रीतीं घालूं साची ।\nपहा त्या वेळीं इमानाची । किंमत होती लोकांस ॥६८॥\n\nना तरी हल्लींचे नोकर । निमकहराम शिरजोर ।\nनफातोटयाची तिळभर । काळजी न त्यांना मालकाच्या ॥६९॥\n\nतिमाजी तैसा नव्हता । हळहळ लागली त्याच्या चित्ता ।\nम्हणे काय जाऊन सांगूं आतां । मी पांडयाकारणें ॥१७०॥\n\nकांहीं असो चुकीची । माफी मागितली पाहिजे साची ।\nउदार बुद्धि मारुतीची । आहे तो क्षमाच करील ॥७१॥\n\nऐसें मनाशीं बोलून । उदयास येतां नारायण ।\nतिमाजी गांवांत येऊन । पाय धरी पंताचे ॥७२॥\n\nमहाराज माझ्या झोंपेनीं । बुडविलें तुम्हांलागूनी ।\nदहावीस गांढवांनीं । येऊन रास खाल्ली कीं ॥७३॥\n\nती नुकसान किती झाली । ती पाहिजे पाहिली ।\nखळ्यामाजीं जाऊनि भली । म्हणजे मज वाटेल बरें ॥७४॥\n\nमारुती म्हणाले त्यावर । खळ्यांत यावया साचार ।\nवेळ ना मला तिळभर । मी निघालों शेगांवा ॥७५॥\n\nदर्शन घेऊन सद्\u200Cगुरुचें । त्या गजानन महाराजांचें ।\nउद्यां सकाळीं धान्याचें । काय झालें तें पाहीन ॥७६॥\n\nऐसें बोलून शेगांवाला । मारुतीपंत येतां झाला ।\nदर्शनासाठीं मठांत गेला । दहा अकराचे सुमारास ॥७७॥\n\nमहाराज होते असनावरी । जगू पाटील समोरी ।\nबाळाभाऊ बद्ध करीं । बसला जवळ पाटलाच्या ॥७८॥\n\nमारुतीनें दर्शन । घेतां केलें हास्य वदन ।\nतुझ्यासाठीं मजकारण । त्रास झाला रात्रीसी ॥७९॥\n\nतुम्ही माझे भक्त होतां । मला राबण्या लावितां ।\nझोंपाळू नोकर ठेवितां । आणि आपण निजतां खुशाल घरीं ॥१८०॥\n\nमारुती काल रात्रीला । खळ्यांत तिमाजी झोंपीं गेला ।\nगाढवांचा सुळसुळाट झाला । ते रास भक्षूं लागले ॥८१॥\n\nम्हणून मी जागें केलें । जाऊन तिमाजीसी भले ।\nरास सांभाळण्या सांगितलें । आणि आलों निघून ॥८२॥\n\nऐसी खूण पटतांक्षणीं । मारुतीनें जोडून पाणी ।\nमस्तक ठेवूनियां चरणीं । ऐसें वचन बोलला ॥८३॥\n\nआम्हां सर्वस्वीं आधार । आपुलाच आहे साचार ।\nलेंकराचा अवघा भार । मातेचिया शिरीं असे ॥८४॥\n\nआमुचें म्हणून जें जें कांहीं । तें अवघेंच आहे आपुलें आई ! ।\nसत्ता त्यावरी नाहीं । तुम्हांवीण कवणाची ॥८५॥\n\nखळें आणि जोंधळा । अवघाची आहे आपला ।\nतिमाजी नोकर नांवाला । व्यवहारदृष्टीं आहे कीं ॥८६॥\n\nब्रह्मांडाचें संरक्षण । आपण करितां येथून ।\nलेंकरासाठीं त्रास पूर्ण । माता सोसी वरच्यावरी ॥८७॥\n\nमी लेंकरुं आपुलें । म्हणूनियां आपण केलें ।\nखळ्यांत तें जाऊन भलें । मोरगांवीं संरक्षण ॥८८॥\n\nऐसीच कृपा निरंतर । स्वामी असावी माझ्यावर ।\nआतांच जाऊन करितों दूर । नोकरीवरुन तिमाजीला ॥८९॥\n\nऐसें बोलतां मारुती । कौतुक वाटलें समर्थांप्रती ।\nआणि भाषण केलें येणें रीतीं । तें आतां अवधारा ॥१९०॥\n\nछे ! छे ! वेडया ! तिमाजीस । नको मुळींच काढूंस ।\nनोकरीवरुन खास । त्याचें वर्म सांगतों तुला ॥९१॥\n\nतिमाजी नोकर इमानी । खळ्यांत गाढवें पाहूनी ।\nदुःखी झाला असें मनीं । तें म्यां तेव्हांच जाणिलें ॥९२॥\n\nरात्रीची हकीकत । तुला सांगावया प्रत ।\nआला होता भीत भीत । सकाळीं ना तुजकडे ॥९३॥\n\nतैं तूं म्हणालास त्याला । मी जातों आहे शेगांवाला ।\nउद्यां सकाळीं खळ्याला । येऊनियां पाहीन ॥९४॥\n\nऐसें गुरुवचन ऐकिलें। मारुतीसी चोज जहालें ।\nपहा संतांचें कर्तृत्व भलें । कैसें आहे अगाध ॥९५॥\n\nगाढवें खळ्यांत पडलेलीं । कोणीं न त्या सांगितलीं ।\nतीं अंतर्ज्ञानें जाणिलीं । गजाननानें श्रोते हो ॥९६॥\n\nशके अठराशें सोळासी । महाराज बाळापुरासी ।\nअसतां गोष्ट झाली ऐसी । ती थोडकी सांगतों ॥९७॥\n\nतेथें सुखलाल बन्सीलालाची । एक बैठक होती साची ।\nत्या बैठकीसमोर महाराजांची । स्वारी बैसली आनंदांत ॥९८॥\n\nमूर्ति अवघी दिगंबर । वस्त्र नव्हतें तिळभर ।\nत्या पाहून भाविक नर । नमन करुन जात होते ॥९९॥\n\nतो होता हमरस्ता । बाजार पेठेचा तत्त्वतां ।\nत्या पंथानें जात होता । एक पोलिस हवालदार ॥२००॥\n\nनांव त्या हवालदाराचें । नारायण आसराजी होतें साचें ।\nसमर्था पाहून डोकें त्याचें । फिरुन गेलें तात्काळ ॥१॥\n\nतो म्हणे हा नंगा धोत । मुद्दाम बसला पंथांत ।\nसाधू ना हा भोंदू सत्य । त्याची उपेक्षा न करणें बरी ॥२॥\n\nऐसें बोलून जवळीं गेला । अद्वातद्वां बोलूं लागला ।\nलाज कैसी नाहीं तुजला । नंगा बसतोस रस्त्यावरी ॥३॥\n\nहे घे त्याचें प्रायश्चित्त । तुला मी देतों आज येथ ।\nऐसें बोलून स्वामीप्रत । मारुं लागला छडीनें ॥४॥\n\nवळ पाठ पोटावरी । उठते झाले निर्धारी ।\nपरी ना हवालदार आवरी । मारतां हात आपुला ॥५॥\n\nऐसें तेधवां पाहून । एक गृहस्थ आला धांवून ।\nआपुल्या दुकानामधून । हुंडीवाला नाम ज्याचें ॥६॥\n\nतो म्हणे हे हवालदार । तूं विचार कांहीं कर ।\nउगेंच सत्पुरुषावर । हात टाकणें बरें नव्हे ॥७॥\n\nकां कीं, संतांचा कैवारी । एक आहे श्रीहरी ।\nवळ त्यांच्या पाठीवरी । उठले ते कां न दिसले तुला ॥८॥\n\nया कृत्यानें तुझा अंत । जवळीं आला अत्यंत ।\nआजारीच मोडितो पथ्य । मरावया कारणें ॥९॥\n\nतेंच तूं आज केलें । हें न कांहीं बरें झालें ।\nअजून तरी उघडी डोळे । माफी माग गुन्ह्याची ॥२१०॥\n\nहवालदार म्हणे माफीचें । कारण मसीं न मागण्याचें ।\nकावळ्याचे शापें साचें । काय ढोरें मरतील ! ॥११॥\n\nहा नंगा धोत हलकट । बसला पाहून बाजारपेठ ।\nतोंडानें गोष्टी चावट । अचाट ऐसा करीत हा ॥१२॥\n\nऐशा ढोंग्याला मारणें । ईश्वर जरी मानील गुन्हे ।\nतरी मग न्याया कारणें । जागाच नाहीं राहिली ॥१३॥\n\nतेंच पुढें सत्य झालें । हवालदार पंचत्व पावले ।\nत्या बाळापूर नगरींत भले । आपण केलेल्या कृत्यानें ॥१४॥\n\nएका पंधरवडयांत । हवालदाराचे अवघे आप्त ।\nहोते झाले भस्मीभूत । एका साधूस मारल्यानें ॥१५॥\n\nम्हणून अवघ्या लोकांनीं । साधूसमोर जपूनी ।\nवागावें प्रत्येकानीं । खरें कळेपर्यंत ॥१६॥\n\nनगर जिल्ह्यांत संगमनेर । प्रवदा नदीचे कांठावर ।\nगांव अति टुमदार । त्याचें वर्णन करवेना ॥१७॥\n\nअनंतफंदी नांवाचा । कवि जेथें झाला साचा ।\nतेथील हरी जाखडयाचा । ऐका तुम्ही वृत्तान्त हा ॥१८॥\n\nहा हरी जाखडी माध्यंदिन । होता यजुर्वेदी ब्राह्मण ।\nगांवोगांव फिरुन । पोट आपुलें भरीतसे ॥१९॥\n\nतो फिरत फिरत शेगांवासी । आला समर्थ दर्शनासी ।\nबसतां झाला पायापासीं । श्रीगजानन स्वामींच्या ॥२२०॥\n\nतों हजारों घेती दर्शन । कोणी ब्राह्मणभोजन ।\nकोणी खडीसाखर वांटून । नवस केलेला फेडिती ॥२१॥\n\nतईं हरी म्हणे चित्तासी । हा केवढा ज्ञानरासी ।\nयेऊनियां पायापासीं । विन्मुख जाणें भाग मला ॥२२॥\n\nकां कीं दैव खडतर । माझें आहे साचार।\nनिवळ पर्वत खडकावर । हरळ उगवेल कोठोनी ? ॥२३॥\n\nआज अन्न मिळालें । उद्यांचें कोणीं पाहिलें ।\nऐसें करीत संपले । दिवस माझे आजवर ॥२४॥\n\nसंग्रहासी नाहीं धन । शेतवाडा मळा जाण ।\nमी ना मुळींच विद्वान । मला कन्या कोण देईल ? ॥२५॥\n\nहे स्वामी गजानना ! । सच्चिदानंदा दयाघना ! ।\nसंसारसुखाची वासना । जहालीं मनीं बलवत्तर ॥२६॥\n\nती तूं पूर्ण करावी । मुलें लेंकरें मला व्हावी ।\nप्रथम बायको मिळावी । कुलीन आज्ञाधारक ॥२७॥\n\nऐसें जो इच्छी मनांत । तोंच त्याच्या अंगावर्त ।\nथुंकते झाले सद्\u200Cगुरुनाथ । इच्छेस त्याच्या जाणूनी ॥२८॥\n\nया हरी जाखडयानें । बावंच्या मागला मजकारणें ।\nम्हणून आले थुंकणें । या मूर्खाच्या अंगावर ॥२९॥\n\nसंसारापासून सुटावया । लोक भजती माझ्या पाया ।\nयानें येथें येऊनियां । संसारसुख मागितलें ॥२३०॥\n\nपहा जगाची रीत कैसी । अवघेच इच्छिती संसारासी ।\nसच्चिदानंद श्रीहरीसी । पहाण्या न कोणी तयार ॥३१॥\n\nऐसें आपणासी बोलले । पुन्हां जाखडयासी पाहिलें ।\nजें जें तूं इच्छिलें । सांप्रतकालीं मनांत ॥३२॥\n\nतें तें अवघें होईल पूर्ण । पुत्रपौत्र तुजलागून ।\nहोतील संग्रहासी धन । तेंही थोडकें राहील ॥३३॥\n\nजा आतां परत घरा । सुखें करी संसारा ।\nकरीत असावा परमेश्वर । आठव वेडया ! विसरुं नको ॥३४॥\n\nऐसें तयासी बोलून । प्रसाद म्हणून थोडकें धन ।\nदिलें हरी जाखडयाकारण । लग्न स्वतःचें करावया ॥३५॥\n\nहरी जाखडया संगमनेरीं । सुखी जहाला संसारीं ।\nमहाराजाची वाणी खरी । ती कोठून खोटी होईल ॥३६॥\n\nऐसाच एक निमोणकर । गोविंदाचा कुमार ।\nरामचंद्र नामें साचार । ओव्हरसियरच्या हुद्यावरी ॥३७॥\n\nबेंद्रे वासुदेव सर्व्हेअर । होता त्याच्या बरोबर ।\nतो आणि निमोणकर । आले मुकना नदीवरी ॥३८॥\n\nहा मुकना नाला डोंगरांत । आहे सह्याद्री पर्वतांत ।\nइगतपुरी तालुक्यांत । बुध हो ! नासिक जिल्ह्याच्या ॥३९॥\n\nवनश्री ती रमणीय अती । तिचें वर्णन करुं किती ।\nहरीण बालकें बागडती । निर्भयपणें काननांत ॥२४०॥\n\nफलभारें तरुवर । वांकले असती अपार ।\nवन्य पशु फिरती स्वैर । बिब्बट लांडगे ते ठायां ॥४१॥\n\nअसो या मुकन्या नाल्यापासीं । जवळ एका खोर्\u200Dयासी ।\nएका जलाच्या प्रवाहासी । कपीलधारा नाम असे ॥४२॥\n\nतेथें प्रत्येक पर्वणीस । भाविक येती स्नानास ।\nलौकिक याचा आसपास । तीर्थ म्हणून पसरलासे ॥४३॥\n\nअसो एक्या पर्वणीसी । निमोणकर गेले स्नानासी ।\nयोगाभ्यास थोडा यासी । येत होता विबुध हो ॥४४॥\n\nतो पूर्ण व्हावा म्हणून । इच्छित होतें त्याचें मन ।\nगोसावी बैराग्यालागून । पुसूं लागला तेथल्या ॥४५॥\n\nनाहीं नाहीं माहीत मात । ऐकूं येई सर्वत्र ।\nतेणें निमोणकर चित्तांत । हताश पूर्ण जहाला ॥४६॥\n\nकाय करुं देवा आतां । मला योगाभ्यास शिकवितां ।\nकोठें भेटेल तत्त्वतां । ती कृपा करुन सांगणें ॥४७॥\n\nतो कपीलधारेवरी । एक पुरुष देखिला अधिकारी ।\nज्याचे हात गुडघ्यावरी । येऊन सहज लागले ॥४८॥\n\nउंच बांधा मुद्रा शांत । बैसला होता ध्यानस्त ।\nत्यास घातले दंडवत । निमोणकरानें अष्टांगेंसी ॥४९॥\n\nबराच वेळ झाला जरी । योगी न कांहीं बोले परी ।\nअस्तमानाची वेळ खरी । समीप येऊं लागली हो ॥२५०॥\n\nपोटीं ना अन्न तिळभर । बिर्\u200Dहाड राहिलें बहु दूर ।\nकपीलधारेचें धरुन नीर । तुंब्यांत गोसावी निघाले ॥५१॥\n\nतैं निमोणकर म्हणे समर्था ! । अंत माझा किती पहातां ।\nठाऊक असल्या योगगाथा । मशीं कांहीं शिकवा हो ॥५२॥\n\nतो अखेर अस्तमानीं । बोलते झाले कैवल्यदानी ।\nहा चित्रपट घेऊनी । जा आपुलें काम करी ॥५३॥\n\nषोडाक्षरी त्यावर । मंत्र लिहिला आहे थोर ।\nत्याचा वाणीनें निरंतर । जप आपुला करावा ॥५४॥\n\nमंत्रप्रभावें थोडा बहुत । योग येईल तुजप्रत ।\nयोगमार्ग हा अत्यंत । कठीण सर्व योगामध्यें ॥५५॥\n\nगोगलगाय शेप किडा । हिमालया न देईल वेढा ! ।\nसागरीचा सिंप किडा । मेरु पर्वता न जाय कधीं ॥५६॥\n\nनेटाचा केला यत्\u200Dन । ब्रह्मचर्य संभाळून ।\nयेतील दहापांच आसन । धौती नौती केल्यावरी ॥५७॥\n\nजा पुढें न विचारी मला । हा घे देतों प्रसाद तुला ।\nऐसें बोलून उचलिला । एक तांबडा खडा करें ॥५८॥\n\nतो देऊनियां मजसी । गुप्त झालें पुण्यरासी ।\nतेंच पुढें नाशिकासी । गंगेवरी भेटले त्या ॥५९॥\n\nत्या पाहून निमोणक्र । गेले धांवत साचार ।\nशिर ठेवून पायांवर । प्रश्न त्यांसी ऐसा केला ॥२६०॥\n\nमहाराज माझा कंटाळा । कांहो ! आपणच कां केला ।\nआपुल्या नांव गांवाला । न सांगतां गेलाच कीं ॥६१॥\n\nमहाराज डोळे वटारुन । बोलते झाले त्याकारण ।\nतांबडा खडा देऊन । नांव माझें कथिलें म्या ॥६२॥\n\nनर्मदेचा गणपती । तांबडा असतो निश्चिती ।\nतूं मूळचाच मूढ मती । रहस्य त्याचें न जाणिलें ॥६३॥\n\nम्हणून त्याचें गूढ तुला । पडतें झालें जाण मुला ! ।\nमी रहातों शेगांवाला । गजानन हें नांव माझें ॥६४॥\n\nधुमाळ सदनापर्यंत । चाल माझ्या समवेत ।\nपुन्हां भेटी तुजप्रत । होईल माझी ते ठायां ॥६५॥\n\nऐसें बोलूनी निघाले । महाराज रस्त्यांत गुप्त झाले ।\nभिरभिरीं पाहूं लागले । चहूंकडे निमोणकर ॥६६॥\n\nकंटाळून अखेरी । धुमाळाच्या आले घरीं ।\nतों गजानन महाराज ओसरीवरी । बसले ऐसें पाहिले ॥६७॥\n\nमौनेंच करुन वंदन । कथिलें धुमाळाकारण ।\nकपीलधारेपासून । जें कां झालें इथवरी ॥६८॥\n\nतें ऐकून धुमाळाला । अतिशय आनंद जहाला ।\nतो म्हणे योगीराजाला । वाण कशाची सांग मज ॥६९॥\n\nहे अवघ्या सामर्थ्याची । खाण निःसंशय आहेत साची ।\nसार्वभौमपदाची । त्याच्या पुढें न किंमत ॥२७०॥\n\nजो तांबडा खडा तुसी । दिला तो ठेवून पाटासी ।\nकरणें पूजा-अर्चेसी । सद्भावें निरंतर ॥७१॥\n\nयोगाभ्यास ही समोरी । त्या खेडयाच्या आदरें करी ।\nत्याच्या कृपेनें कांहीं तरी । योगाभ्यास येईल ॥७२॥\n\nतेंच पुढें झालें सत्य । योगाभ्यास थोडा बहुत ।\nआला निमोणकराप्रत । श्रीगजाननकृपेनें ॥७३॥\n\nएक शेगांवचा रहिवासी । तुकाराम कोकाटे परियेसीं ।\nत्याची संतति यमसदनासी । जाऊं लागली उपजतांच ॥७४॥\n\nम्हणून त्यानें समर्थाला । एकदां नवस ऐसा केला ।\nजरी देशील संततीला । दीर्घायुषी गुरुराया ॥७५॥\n\nतरी एक मुलगा त्यांतून । तुसी करान अर्पण ।\nमनोरथ त्याचे पूर्ण । केले गजाननस्वामीनें ॥७६॥\n\nदोन तीन मुलें झालीं । परी नवसाची न राहिली ।\nआठवण तुकारामा भली । संततीच्या मोहानें ॥७७॥\n\nतो थोरला मुलगा नारायण । रोग झाला त्याकारण ।\nऔषधोपचार केले जाण । परी न आला गुण कांहीं ॥७८॥\n\nनाडी बंद होऊं लागली । नेत्रांची ती दृष्टि थिजली ।\nधुगधुगी मात्र उरली । होती त्याच्या छातीला ॥७९॥\n\nती स्थिति पाहून । तुकारामा झाली आठवण ।\nनवस केल्याची ती जाण । एकदम त्या समयाला ॥२८०॥\n\nतुकाराम म्हणे गुरुराया । हा पुत्र माझा वांचलिया ।\nअर्पण करीन सदया । सेवा तुमची करण्यास ॥८१॥\n\nऐसा वचनबद्ध होतांक्षणीं । नाडी आली ठिकाणीं ।\nहळूहळू नेत्र उघडोनी । पाहूं लागला बाल तो ॥८२॥\n\nव्याधि बरी झाल्यावर । तो नारायण-कुमार ।\nआणून सोडला मठावर । नवस आपला फेडावया ॥८३॥\n\nतो नारायण अझूनी । आहे तया ठिकाणीं ।\nबोलिलेला नवस कोणी । महाराजांचा चुकवूं नये ॥८४॥\n\nहेंच सांगण्या लोकांप्रत । नारायण आहे जिवंत ।\nशेगांवीं त्या मठांत । संत-चरित्र ना कादंबरी ॥८५॥\n\nअसो पुढें आषाढमासीं । महाराज गेले पंढरीसी ।\nघेऊन हरीपाटलासी । विठ्ठलासी भेटावया ॥८६॥\n\nजो सर्व संतांचा । ध्येयविषय साचा ।\nजो कल्पतरु भक्तांचा । कमलनाभ सर्वेश्वर ॥८७॥\n\nजो जगदाधार जगत्पति । वेद ज्याचे गुण गाती ।\nजो संतांच्या वसे चित्तीं । रुक्मिणीपती दयाघन ॥८८॥\n\nपंढरीस आले गजानन । चंद्रभागेचें केलें स्नान ।\nगेलें घ्याया दर्शन । पांडुरंगाचें राउळीं ॥८९॥\n\nहे देवा पंढरीनाथा । हे अचिंत्या अद्वया समर्था ।\nहे भक्तपरेशा रुक्मिणीकांता । ऐक माझी विनवणी ॥२९०॥\n\nतुझ्या आज्ञेनें आजवर । भ्रमण केलें भूमिवर ।\nजे जे भाविक होते नर । त्यांचे मनोरथ पूर्ण केले ॥९१॥\n\nआतां अवतार-कार्य संपलें । हें तूं जाणसी वहिलें ।\nपुंडलीक वरदा विठठले । जाया आज्ञा असावी ॥९२॥\n\nदेवा, मी भाद्रपद मासीं । जावया इच्छितों वैकुंठासी ।\nअक्षय्यीचे रहावयासी । तुझ्या चरणांसन्निध ॥९३॥\n\nऐसी करुन विनवणी । समर्थांनीं जोडिले पाणी ।\nअश्रु आले लोचनीं । विरह हरीचा साहवेना ॥९४॥\n\nहरी पाटील जोडून हातां । पुसूं लागला पुण्यवंता ।\nअश्रु कां हो सद्\u200Cगुरुनाथा । आणिले लोचनीं ये वेळां ? ॥९५॥\n\nकिंवा मी कांहीं सेवेला । चुकलों आहे दयाळा ।\nम्हणून आपणां खेद झाला । तें सांगा लवलाही ॥९६॥\n\nमहाराज म्हणाले त्यावर । हरी पाटलाचा धरुन कर ।\nसांगितलें तरी न कळणार । त्याचें वर्म बापा तुला ॥९७॥\n\nतो विषय खोल भारी । तूं न पडावें त्याभीतरीं ।\nइतकेंच सांगतों श्रवण करी । संगत माझी थोडी असे ॥९८॥\n\nचाल आतां शेगांवाला । तूं आपल्या ठिकाणाला ।\nतुमच्या पाटील वंशाला । कांहीं न कमी पडेल ॥९९॥\n\nपंढरीचें मावंदें केलें । शेगांवामाजीं भलें ।\nचित्त चिंतेनें व्याप्त झालें । मात्र हरीपाटलाचें ॥३००॥\n\nतो म्हणे मंडळीस । महाराज वदले पंढरीस ।\nसंगत राहिली थोडे दिवस । माझी विठूच्या राउळीं ॥१॥\n\nपुढें श्रावणमास गेला । क्षीणता आली तनूला ।\nपुढें भाद्रपदमास आला । काय झालें तें ऐका ॥२॥\n\nगणेश चतुर्थीचे दिवशीं । महाराज म्हणाले अवघ्यांसी ।\nआतां गणपती बोळवण्यासी । यावें तुम्हीं मठांत ॥३॥\n\nकथा गणेशपुराणांत । ऐशापरी आहे ग्रथित ।\nचतुर्थीच्या निमित्त । पार्थिव गणपती करावा ॥४॥\n\nत्याची पूजा-अर्चा करुन । नैवेद्य करावा समर्पण ।\nदुसरे दिवशीं विसर्जून । बोळवावा जलामध्यें ॥५॥\n\nतो दिवस आज आला । तो साजरा पाहिजे केला ।\nया पार्थिव देहाला । तुम्ही बोळवा आनंदें ॥६॥\n\nदुःख न करावें यत्किंचित । आम्हीं आहों येथें स्थित ।\nतुम्हां सांभाळण्याप्रती सत्य । तुमचा विसर पडणें नसे ॥७॥\n\nहें शरीर वस्त्रापरी । बदलणें आहे निर्धारी।\nऐसें गीताशास्त्रांतरीं । भगवान् वदला अर्जुना ॥८॥\n\nजे जे ब्रह्मवेत्ते झाले । त्यांनीं त्यांनीं ऐसेंच केले ।\nशरीरवस्त्रासी बदलिलें । हें कांहीं विसरुं नका ॥९॥\n\nचतुर्थीचा अवघा दिवस । आनंदामाजीं काढिला खास ।\nबाळाभाऊच्या धरिलें करास । आसनीं आपल्या बसविलें ॥३१०॥\n\nमी गेलों ऐसें मानूं नका । भक्तींत अंतर करुं नका ।\nकदा मजलागीं विसरुं नका । मी आहे येथेंच ॥११॥\n\nऐसें भाषण करुन । योगें रोधिला असे प्राण ।\nदिला मस्तकीं ठेवून । त्या महात्म्या पुरुषानें ॥१२॥\n\nशके अठराशें बत्तीस । साधारण नाम संवत्सरास ।\nभाद्रपद शुद्ध पंचमीस । गुरुवारीं प्रहर दिवसाला ॥१३॥\n\nप्राण रोधिता शब्द केला । ’जय गजानन’ ऐसा भला ।\nसच्चिदानंदीं लीन झाला । शेगांवामाझारीं ॥१४॥\n\nदेहाचें तें चलनवलन । पार गेलें मावळोन ।\nस्वामी समाधिस्त पाहून । लोक हळूहळूं लागले ॥१५॥\n\nपुकार झाली गांवांत । स्वामी झाले समाधिस्थ ।\nऐसी ऐकतां मात । हृदय पिटती नारीनर ॥१६॥\n\nगेला गेला साक्षात्कारी । चालता बोलता श्रीहरी ।\nगेला गेला कैवारी । आज दीनजनांचा ॥१७॥\n\nगेला आमुचा विसांवा । गेला आमुचा सौख्यठेवा ।\nविझाला हा ज्ञानदिवा । कालरुपी वार्\u200Dयानें ॥१८॥\n\nअहो गजाननस्वामी समर्था ! । आतां आम्हांस कोण त्राता ? ।\nकां रे इतक्यांत पुण्यवंता । गेलास आम्हां सोडून ? ॥१९॥\n\nमार्तंड पाटील, हरी पाटील । विष्णुसा बंकटलाल ।\nताराचंद प्रेमळ । भक्त स्वामीचा जो असे ॥३२०॥\n\nश्रीपतराव कुळकर्णी । मठामाजीं जमले जाणी ।\nविचार केला अवघ्यांनीं । ऐशा रीतीं श्रोते हो ॥२१॥\n\nआज आहे पंचमीचा दिवस । समाधि न द्या स्वामीस ।\nहाळोपाळीच्या लोकांस । येऊं द्या हो दर्शना ॥२२॥\n\nआतां पुढें ही मूर्ति । लोपणार आहे निश्चिती ।\nअस्तमानापर्यंत ती । लोकांची ती वाट पहा ॥२३॥\n\nज्यांच्या नशिबीं असेल । तयांना दर्शन घडेल ।\nनका करुं आतां वेळ । जासूद धाडा चोहींकडे ॥२४॥\n\nगोविंदशास्त्री डोणगांवचे। एक विद्वान् होते साचे।\nते बोलिले आपुल्या वाचें । सर्व लोकांस येणें रीतीं ॥२५॥\n\nत्यांच्या आवडत्या भक्तांसी । ते दर्शन देतील निश्चयेंसी ।\nतोंपर्यंत प्राणासी । मस्तकीं धारण करतील ॥२६॥\n\nत्याची प्रचीति पहावया । नको कोठें लांब जाया ।\nपहा लोणी ठेवोनियां। येधवां मस्तकीं स्वामीच्या ॥२७॥\n\nलोणी ठेवितां शिरावरी । तें पघळूं लागलें निर्धारीं ।\nजो तो त्याचें कौतुक करी । बल हें योगशास्त्राचें ॥२८॥\n\nतो प्रकार पहातां । गोविंदशास्त्री झाला बोलता ।\nएक दिवसाची काय कथा । हे राहतील वर्षभर ॥२९॥\n\nनिःसंशय ऐशा स्थितींत । परी हें करणें अनुचित ।\nआवडते अवघे आलिया भक्त । समाधि द्या स्वामीला ॥३३०॥\n\nतें अवघ्यांस मानवलें । स्वामीपुढें आदरें भलें ।\nभजन त्यांनीं मांडिलें । हजार टाळ जमला हो ॥३१॥\n\nदुरदूरच्या भक्तांप्रत । स्वामी जाऊन स्वप्नांत ।\nआपुल्या समाधीची मात । कळविते झाले विबुध हो ॥३२॥\n\nतया ऋषिपंचमीला । अपार मेळा मिळाला ।\nलोकांचा तो शेगांवाला । घ्याया दर्शन स्वामीचें ॥३३॥\n\nरथ केला तयार । दिंड्या आल्या अपार ।\nसडे घातले रस्त्यावर । गोमयाचे बायांनी ॥३४॥\n\nरंगवल्या नानापरी । काढू लागल्या चतुर नारी ।\nदीपोत्सव झाला भारी । त्या शेगावग्रामाला ॥३५॥\n\nमूर्ति ठेविली रथात । मिरवणूक निघाली आनंदात ।\nरात्रभरी शेगावात । तो ना थाट वर्णाचे ॥३६॥\n\nवाद्यांचे नाना प्रकार । दिंड्या मिळाल्या अपार ।\nहोऊं लागला भगनगजर । विठ्ठलाच्या नावाचा ॥३७॥\n\nतुळशी बुक्का गुलाल फुले । भक्त उधळू लागले ।\nफूलांखाली झाकून गेले । श्री गजानन महाराज ॥३८॥\n\nबर्फीपेढ्यांस नाही मिती । लोक वाटती खिरापती ।\nकित्येकांनी रथावरती । रूपये पैसे उधळीले ॥३९॥\n\nऐशी मिरवणूक रात्रभर । शेगावी निघून अखेर ।\nउदयास येता दिनकर । परत आली मठात ॥४०॥\n\nसमाधीच्या जागेवरी । मूर्ती नेऊनी ठेविली खरी ।\nरूद्राभिषेक केला वरी । अखेरचा देहाला ॥४१॥\n\nपूजा केली पंचोपचार । आरती उजळली अखेर ।\nभक्तांनी केला नामगजर । गजाननाचे नावाचा ॥४२॥\n\nजय जय अवलीया गजानना! । हे नरदेहधारी नारायणा ।\nअविनाशरूपा आनंदघना । परात्परा जगत्पते ॥४३॥\n\nऐशा भजनाभीतरी । मूर्ति ठेविली आसनावरी ।\nउत्तराभिमुख साजिरी । शास्त्रमार्गाप्रमाणे ॥४४॥\n\nअखेरचे दर्शन । अवघ्यांनी घेतले जाण ।\n’जय स्वामी गजानन’ । औइसे मुखे बोलोनी ॥४५॥\n\nमीठ अर्गजा अबीर । यांनी ती भरली गार ।\nशिळा लावूनी केले द्वार । बंद भक्तांनी शेवटी ॥४६॥\n\nदहा दिवसपर्यंत । समाराधना चालली तेथ ।\nघेऊनी गेले असंख्यात । लोक स्वामींच्या प्रसादा ॥४७॥\n\nखरोखरीच संतांचा । अधिकार तो थोर साचा ।\nसार्वभौम राजाचा । पाड नाही त्यांच्या पुढे ॥४८॥\n\nस्वस्ती श्रीदासगणूविरचित । हा गजाननविजय नामे ग्रंथ ।\nभाविका दावो सत्पथ । भक्ती हरीची करावया ॥३४९॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य एकोनविंशोऽध्यायः समाप्तः ॥"
}