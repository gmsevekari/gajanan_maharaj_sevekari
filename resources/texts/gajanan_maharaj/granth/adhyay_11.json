{
  "title_mr": "अध्याय ११",
  "title_en": "Adhyay 11",
  "content_mr": "॥ श्रीगणेशाय नमः ॥\n\nहे ओंकाररुपा पशुपती । हे भवानीवरा दक्षिणामूर्ति ।\nब्रह्मांडांत जितुक्या विभूति । तितकीं रुपें तुझीं देखा ॥१॥\n\nतुझें रुप जें निराकार । जेणें हें व्यापक चराचर ।\nजें सर्वस्वीं आधार । अविद्या माया प्रकृतीला ॥२॥\n\nतें स्वरुप जाणावया । अशक्य आहे देवराया ।\nम्हणून तूं करण्या दया । सगुण रुपें धरलींस ॥३॥\n\nजैसें ज्याला वाटत । तैसें तो तुला भाग देत ।\nनामामुळें तुजप्रत । भिन्नत्व ये ना कधींही ॥४॥\n\nशैव तुला शिव म्हणती । ब्रह्म बोलती वेदान्ती ।\nरामानुजांचा सीतापती । वैष्णवांचा विष्णू तूं ॥५॥\n\nउपासनेप्रमाणें । नांवें मिळालीं तुजकारणें ।\nपरी तूं अभिन्नपणें । सर्वांठायींच गवससी ॥६॥\n\nतूं सोमनाथ विश्वेश्वर । हीम केदार ओंकार ।\nक्षिप्रातटाकीं साचार । महांकाल तूंच कीं ॥७॥\n\nनागनाथ वैजनाथ । घृष्णेश्वर वेरुळांत ।\nत्र्यंबक तुला म्हणतात । गोदावरीच्या तटाकीं ॥८॥\n\nतूं भीमाशंकर । मल्लिकार्जुन रामेश्वर ।\nतूं गोकर्णरुपी शंकर । तूं महादेव शिंगणापुरीं ॥९॥\n\nत्या अवघ्यांकारण । असो माझें साष्टांग नमन ।\nमाझ्या त्रितापांचें हरण । शीघ्र करी दीनबंधो ॥१०॥\n\nदेवा तुम्ही कुबेराला । क्षणांत धनपती केला ।\nमग माझ्याविषयीं कां हो पडला । प्रश्न तुम्हांसी गिरिजापते ॥११॥\n\nबाळकृष्णाच्या सदनासी । समर्थ आले दुसरे वर्षी ।\nत्या बाळापुरासी । दासनवमीकारणें ॥१२॥\n\nसुकलाल बाळकृष्ण । या बाळापुरालागून ।\nनिःसीम भक्त होते दोन । त्यांची सरी न ये कोणा ॥१३॥\n\nया वेळीं बरोबर । होते पाटील भास्कर ।\nबाळाभाऊ, पितांबर । गणू, जगदेव, दिंडोकार ॥१४॥\n\nउत्सव दासनवमीचा । सांग झाला तेथ साचा ।\nदैवयोग भास्कराचा । तेथेंच आला ओढवून ॥१५॥\n\nएक कुत्रें पिसाळलेलें । भास्करा येऊन चावलें ।\nतेणें लोक इतर भ्याले । म्हणती आतां हा पिसाळलेला ॥१६॥\n\nउपाय अवघे व्यावहारिक । भास्करासी केले देख ।\nकोणी म्हणती निःशंक । डाँक्\u200Dटरा धाडा बोलवणें ॥१७॥\n\nभास्कर म्हणे ते अवसरीं । वैद्याची ना जरुर खरी ।\nमाझा डाँक्टर आसनावरी । बैसला आहे गजानन ॥१८॥\n\nत्याचकडे मजला न्यावें । वृत्त अवघें कळवावें ।\nते सांगतील तें ऐकावें । आपला हेका करुं नका ॥१९॥\n\nगजाननाचे समोर । आणिला पाटील भास्कर ।\nबाळाभाऊनें समाचार । अवघा समर्थांस श्रुत केला ॥२०॥\n\nतो अवघा ऐकून । महाराज वदले हांसून ।\nहत्या, वैर आणि ऋण । हें कोणासी चुकेना ॥२१॥\n\nसुकलालच्या गाईठायीं । द्वाडपणा जो होता पाही ।\nतो या भास्करें लवलाही । शेगांवीं दवडिला ॥२२॥\n\nतें तिचें द्वाडपण । कुत्रें येथें झालें जाण ।\nतेंच चावलें येऊन । या पाटील भास्कराला ॥२३॥\n\nतिचा हरण्या द्वाडपणा । मशीं यानें केली प्रार्थना ।\nइचें प्यावया दूध जाणा । ऐसा भास्कर मतलबी ॥२४॥\n\nदूध पितां वाटलें गोड । आतां कां रे चाललें जड ।\nनको पडदा ठेवूंस आड । वांचवूं कां मी सांग तुला ? ॥२५॥\n\nहें कुत्रें निमित्त झालें । तुझें आयुष्य मुळींच सरलें ।\nआतां पाहिजे प्रयाण केलें । तूं या सोडून मृत्युलोकां ॥२६॥\n\nजरी इच्छा असेल मनीं । वांचण्याची तुजलागुनी ।\nतरी तुझें मी यापासुनी । रक्षण वेडया करीन ॥२७॥\n\nपरी ती होईल उसनवारी । जन्ममृत्यूची बाळा खरी ।\nया अशाश्वताच्या बाजारीं । देणें घेणें चालत ॥२८॥\n\nबोल आतां झडकर । काय तुझा विचार ।\nऐसी कधीं ना येणार । पर्वणी ती जाण तुला ॥२९॥\n\nभास्कर बोले त्यावरी । मी अजाण सर्वतोपरी ।\nजें असेल अंतरीं । आपुल्या तेंच करावें ॥३०॥\n\nलेंकुराचें अवघें हित । माता एक तें जाणत ।\nऐसें एक्या अभंगांत । श्रीतुकोबा बोलले ॥३१॥\n\nमी आपलें लेंकरुं । म्हणून विनंती कशास करुं ? ।\nतूं अवघ्या ज्ञानाचा सागरु । अवघें कांहीं कळतें तुला ॥३२॥\n\nऐसें ऐकतां भाषण । संतोषले गजानन ।\nखर्\u200Dयाप्रती समाधान । खरें बोलतां होतसे ॥३३॥\n\nकोणी म्हणाले गुरुराया । भास्करासी वांचवा सदया ।\nया कुत्र्यापासूनिया । तो आपुला भक्त असे ॥३४॥\n\nमहाराज म्हणती त्याकारण । हेंच तुझें अज्ञान ।\nअरे वेडया जन्ममरण । हीच मुळीं भ्रांति असे ॥३५॥\n\nजन्मे न कोणी, मरे न कोणी । हें जाणावयालागुनी ।\nपरमार्थाचा उपाय जाणी । शास्त्रकारें कथन केला ॥३६॥\n\nत्याचा उपयोग करावा । मोह समूळ सोडावा ।\nप्रारब्धभोग भोगावा । निमुटपणें हेंच बरें ॥३७॥\n\nसंचित-प्रारब्ध-क्रियमाण । हें भोगल्यावांचून ।\nया बद्ध जीवालागून । सुटका होणें मुळींच नसे ॥३८॥\n\nपूर्वजन्मीं जें करावें । तें या जन्मीं भोगावें ।\nआणि तें भोगण्यासाठीं यावें । जन्मा हा सिद्धान्त असे ॥३९॥\n\nया जन्मीं जें करावें । तें पुढच्या जन्मास उरवावें ।\nअसे किती सांग घ्यावे । फेरे जन्ममृत्यूचे ? ॥४०॥\n\nपूर्वजन्मीचें उर्वरित । भास्कराचें न उरलें सत्य ।\nतो अवघ्यापून झाला मुक्त । मोक्षास जायाकारणें ॥४१॥\n\nम्हणून आग्रह करुं नका । मार्ग त्याचा आडवूं नका ।\nकाय भास्करासारखा । भक्तराणा जन्मे पुन्हां ॥४२॥\n\nपूर्वजन्मीचें याचें वैरी । कुत्रें होतें निर्धारीं ।\nम्हणून तें या बाळापुरीं । चावतें झालें भास्करास ॥४३॥\n\nत्यानें अवघा आपुला । डाव येथें साधिला ।\nतैसा जरी शेष उरला । द्वेष मनीं भास्कराच्या ॥४४॥\n\nतरी तो त्याचा द्वेष । कारण पुढील जन्मास ।\nकारण होईल भास्करास । दावा आपुला उगवावया ॥४५॥\n\nम्हणून पूर्वजन्मींचें वैर सरलें । आतां न कांहीं शेष उरलें ।\nया भासकराकारण भलें । अवघ्या उपाधि निरसल्या ॥४६॥\n\nआतां मी इतकेंच करितों । दोन महिने वांचवितों ।\nयाला न पिसाळूं देतों । श्वानविषापासून ॥४७॥\n\nतें न मीं केलें जरी । हा जन्मास येईल पुन्हां परी ।\nदोन महिने भूमिवरी । उरलें आयुष्य भोगावया ॥४८॥\n\nऐसें ज्ञान ऐकिलें । तें कित्येकांस नाहीं पटलें ।\nमात्र बाळाभाऊ आनंदले । त्या बोधातें ऐकुनी ॥४९॥\n\nभास्करा, तूं धन्य धन्य । संतसेवा केलीस पूर्ण ।\nचुकलें तुझें जन्ममरण । काय योग्यता वानूं तुझी ? ॥५०॥\n\nऐसा प्रकार झाल्यावरी । मंडळी आली शेगांवनगरीं ।\nभास्कर बोले मधुरोत्तरीं । महाराजांच्या भक्तगणां ॥५१॥\n\nबाळापूरची हकीकत । सांगे प्रत्येका इत्यंभूत ।\nमाझी विनंती जोडून हात । हीच तुम्हां भास्कर म्हणे ॥५२॥\n\nमहाराज लाधले शेगांवा । याचा विचार करावा ।\nया कीर्तीचा अमोल्य ठेवा । सांभाळा स्मारक करुन ॥५३॥\n\nत्यांना स्मारकाची जरुर नाहीं । ते पुढीलांसाठीं पाही ।\nतें स्मारक साक्षी देई । त्यांच्या अमोल साधुत्वाची ॥५४॥\n\nपाहा आळंदीस ज्ञानेश्वर । समर्थ सज्जनगडावर ।\nपवित्र केलें देहूनगर । त्या तुकोबारायानें ॥५५॥\n\nत्यांचीं स्मारकें त्या त्या ठायां । ठेविलीं भव्य करुनिया ।\nतोच पथ अनुसराया । तुम्हीं झटावें मनापून ॥५६॥\n\nऐसें प्रत्येका सांगत । भास्कर राहिला निवांत ।\nपरी त्याच्या मनांत । ऐसें आलें एकदां ॥५७॥\n\nहे मला हो हो म्हणती । माझी ऐकून विनंती ।\nपरी शंका येत चित्तीं । हो म्हणण्याची यांची मला ॥५८॥\n\nत्यानें एकदां ऐसें केलें । अवघ्या लोकांस मिळविलें ।\nएक्या ठायीं मठांत भले । महाराजांच्या अपरोक्ष ॥५९॥\n\nबंकटलाल पाटील हरी । मारुती चंद्रभान कारभारी ।\nजो खंडुजीच्या दुकानावरी । होता कारभार करीत ॥६०॥\n\nश्रीपतराव वावीकर । ताराचंद साहुकार ।\nआणिक मंडळी होती इतर । नांवें कुठवर सांगावीं ॥६१॥\n\nआ मिळवूनिया त्या लोकांला । भास्करें पदर पसरीला ।\nमाझा आतां संबंध उरला । दोन महिनेच तुमच्याशीं ॥६२॥\n\nमाझ्या मनीं ऐशी आस । समर्थांचें स्मारक खास ।\nभव्य व्हावें वर्\u200Dहाडास । या शेगांवामाझारी ॥६३॥\n\nतुम्ही हें करितों म्हणा । तेणें आनंद माझ्या मना ।\nहोऊन सुखें करीन गमना । मी वैकुंठाकारणें ॥६४॥\n\nसंतसेवा कधींही । अनाठाईं जाणार नाहीं ।\nइच्छा जयाची ज्या ज्या होई । त्या, त्या संत पुरविती ॥६५॥\n\nस्मारक ऐसें करावें । अवघ्यांनींच वाखाणावें ।\nपाहून त्या डोलावें । प्रत्येकानें आपुल्या मनीं ॥६६॥\n\nऐसेंच स्मारक करण्याची । शपथ वाहा समर्थांची ।\nही विनंति अखेरची । माझी ती मान्य करा ॥६७॥\n\nतें अवघ्यांनीं कबूल केलें । भास्कराचें स्थीरावलें ।\nयायोगें तें चित्त भलें । रुखरुख मनाची संपली ॥६८॥\n\nउत्तरोत्तर आनंदवृत्ती । भास्कराची वाढत होती ।\nजैसीं लेंकुरें आनंदती । पुढील सणाच्या आशेनें ॥६९॥\n\nमाघ वद्य त्रयोदशीस । महाराज वदले भास्करास ।\nचाल त्र्यंबकेश्वरास । जाऊं आपण शिवरात्रीला ॥७०॥\n\nतो त्र्यंबकराजा कर्पूरगौर । भवभवांतक भवानीवर ।\nजो आहे झाला स्थीर । श्रीगोदावरीच्या तटातें ॥७१॥\n\nतें ज्योतिर्लिंग मनोहर । करी पातकाचा संहार ।\nनको करुंस आतां उशीर । जाऊं गंगास्नानाला ॥७२॥\n\nभास्करा, त्या त्र्यंबकेश्वरीं । पहाड एक ब्रह्मगिरी ।\nजेथें औषधी नानापरी । बहुसाल असती उगवलेल्या ॥७३॥\n\nत्या ब्रह्मगिरीवर स्थित । आहेत पहा गहनीनाथ ।\nज्यांना आहेत अवगत । गुणधर्म औषधीचे ॥७४॥\n\nवेडया कुत्र्याच्या विषावरी । तेथें औषधी आहे खरी ।\nतिचा उपयोग सत्वरीं । करुन पाहूं येधवां ॥७५॥\n\nभास्कर म्हणे गुरुनाथा । आतां औषधी कशाकरतां ? ।\nतुमची आहे अगाध सत्ता । औषधीहून आगळी ॥७६॥\n\nआपुल्या कृपेनें भलें । विष बाळापुरींच निमालें ।\nआयुष्याचे आहेत उरले । दोन महिने आतां कीं ॥७७॥\n\nम्हणून वाटे मजप्रती । शेगांवींच राहूं गुरुमूर्ती ।\nत्र्यंबकेश्वरा आम्हांप्रती । तुहीच आहांत साक्षात्\u200C ॥७८॥\n\nगोदावरी तुमचे चरण । तेथेंच मी करी स्नान ।\nअन्य तीर्थाचें प्रयोजन । मला न आतां राहिलें ॥७९॥\n\nऐसी ऐकतां त्याची वाणी । समर्थ वदले हांसोनी ।\nहें जरी खरें जाणी । तरी तीर्थमहिमा मानावा ॥८०॥\n\nचाल नको करुं उशीर । पाहूं तो त्र्यंबकेश्वर ।\nबाळाभाऊ पीतांबर । यांसही घे बरोबरी ॥८१॥\n\nमग ती मंडळी निघाली । शेगांवाहून भली ।\nशिवरात्रीस येती झाली । त्र्यंबकेश्वराकारणें ॥८२॥\n\nकुशावर्ती केलें स्नान । घेतलें हराचें दर्शन ।\nगंगाद्वारां जाऊन । पूजन केलें गौतमीचें ॥८३॥\n\nवंदिली माय निलांबिका । तेवीं गहनी निवृत्तिनाथ देखा ।\nतेथून आले नाशिका । गोपाळदासास भेटावया ॥८४॥\n\nहा गोपाळदास महंत । काळ्या रामाच्या मंदिरांत ।\nधुनी लावूनी द्वारांत । पंचवटीच्या बसलासे ॥८५॥\n\nराममंदिरासमोर । एक पिंपळाचा होता पार ।\nशिष्यांसहित साधुवर । तेथें जाऊन बैसले ॥८६॥\n\nगोपाळदासास आनंद झाला । बोलले जवळच्या मंडळीला ।\nआज माझा बंधु आला । वर्\u200Dहाडांतून गजानन ॥८७॥\n\nजा घ्या त्यांचें दर्शन । अनन्यभावें करुन ।\nमाझी ही भेट म्हणून । नारळसाखर त्यांसी द्या ॥८८॥\n\nहा हार घाला कंठांत । तो मी एक साक्षात् ।\nदेह भिन्न म्हणून द्वैत । आम्हां उभयतीं मानूं नका ॥८९॥\n\nशिष्यांनीं तैसेंच केलें । दर्शन घ्याया अवघे आले ।\nकंठामाजीं घातिले । दिलेल्या पुष्पहाराला ॥९०॥\n\nनारळ आणि खडीसाखर । ठेविली स्वामीसमोर ।\nती पाहून गुरुवर । ऐसें बोलले भास्कराला ॥९१॥\n\nहा प्रसाद अवघ्यांस वाटी । परी न होऊं देई दाटी ।\nमाझ्या बंधूची झाली भेटी । आज या पंचवटींत ॥९२॥\n\nमाझें येथील काम झालें । आतां नाशकाचें राहिलें ।\nम्हणून पाहिजे तेथें गेले । धुमाळ वकीलाच्या घरा ॥९३॥\n\nमहाराज आले नाशकांत । लोक दर्शना जमले बहुत ।\nबारीक सारीक गोष्टी अमित । तेथें असतां जहाल्या ॥९४॥\n\nत्या अवघ्या सांगतां । विस्तार होईल उगीच ग्रंथा ।\nम्हणून देतों संक्षेप आतां । त्याची क्षमा करा हो ॥९५॥\n\nतेथें राहून कांहीं दिवस । महाराज आले शेगांवास ।\nतो अडगांवीं नेण्यास । श्यामसिंग पातला ॥९६॥\n\nत्यानें आग्रह केला फार । समर्थें दिलें उत्तर ।\nरामनवमी झाल्यावर । येऊं आम्ही अडगांवा ॥९७॥\n\nआतां तूं जावें परत । उगा न पडे आग्रहांत ।\nश्यामसिंग मुळींच भक्त । निःसीम होता समर्थांचा ॥९८॥\n\nतो आला तैसा परत गेला । आपुल्या त्या अडगांवाला ।\nपुन्हां श्रोते येतां झाला । रामनवमीस शेगांवीं ॥९९॥\n\nउत्सव करुन शेगांवांत । समर्थांना शिष्यांसहित ।\nआला घेऊन अडगांवांत । हनुमानजयंतीकारणें ॥१००॥\n\nअडगांवीं असतां समर्थस्वारी । चमत्कार झाले नानापरी ।\nएके दिवशीं दोन प्रहरीं । भास्कर लोळविला फुपाट्यांत ॥१॥\n\nछातीवरी बैसून । भास्करा केलें ताडन ।\nलोक पहाती दुरुन । परी जवळी कोणी जाईना ॥२॥\n\nबाळाभाऊ जवळ होता । तो म्हणाला सद्\u200Cगुरुनाथा ।\nभास्करासी सोडा आतां । बेजार झाला उन्हानें ॥३॥\n\nतैं म्हणाला भास्कर । बाळाभाऊ न जोडा कर ।\nमाझा हा साक्षात् ईश्वर । काय करील तें करुं दे ॥४॥\n\nलोकांसी वाटती चापटया दिल्या । मला होतात गुदगुल्या ।\nअनुभवाच्या गोष्टी भल्या । अनुभवीच जाणती ॥५॥\n\nपुढें घेऊन भास्करासी । महाराज आले बिर्\u200Dहाडासी ।\nत्या अडगांव ग्रामासी । उतरलेल्या ठिकाणास ॥६॥\n\nबाळाभाऊस बोलले । अवघे आतां दोन उरले ।\nभास्कराचे दिवस भले । पंचमीला जाईल तो ॥७॥\n\nआज मीं जें केलें कृत्य । ताडनाचें रानांत ।\nतें कां हें तुजप्रत । आलें असेल कळोनी ॥८॥\n\nतुजला या भास्करानीं । मारविलें होतें छत्रीनीं ।\nशेगांवीं माझ्या करांनीं । तें आहे कां ध्यानांत ? ॥९॥\n\nतें क्रियमाण नासावया । त्यास मीं मारिलें ये ठायां ।\nह्या एकाच गोष्टीवांचूनिया । अन्य नव्हता हेत कांहीं ॥११०॥\n\nउत्सव पूर्ण झाल्यावर । त्या अडगांवींचा साचार ।\nकाय घडला प्रकार । तो आतां परियेसा ॥११॥\n\nउत्सवाचा काला झाला । वद्य पंचमी दिवस आला ।\nएक प्रहर दिवसाला । समर्थ म्हणती भास्करासी ॥१२॥\n\nभास्करा तुझें प्रयाण । आज दिवशीं आहे जाण ।\nपद्मासन घालून । पूर्वाभिमुख बैसावें ॥१३॥\n\nचित्त अवघें स्थिर करी । चित्तीं सांठवावा हरी ।\nवेळ आली जवळ खरी । आतां सावध असावें ॥१४॥\n\nइतर जनांकारण । म्हणूं लागले करा भजन ।\n\"विठ्ठल विठ्ठल नारायण\" । ऐसें उच्च स्वरानें ॥१५॥\n\nहा तुमचा बंधु भला । जातो आज वैकुंठाला ।\nत्याच्या करा पूजनाला । माळ बुक्का वाहून ॥१६॥\n\nभास्करें घातलें पद्मासन । नासाग्रीं दृष्टि ठेवून ।\nवृत्ति अवघ्या केल्या लीन । अंतर्मुख होऊनियां ॥१७॥\n\nभक्त भास्करा पूजिती । माळा बुक्का वाहती ।\nतें कौतुक पाहाती । समर्थ दूर बैसून ॥१८॥\n\nभजन झालें एक प्रहर । माध्यान्हीस आला दिनकर ।\nमहाराजांनीं ’हरहर’ । शब्द केला मोठयानें ॥१९॥\n\nत्यासरसा प्राण गेला । भास्कराचा वैकुंठाला ।\nसंतांनीं हातीं धरिलें ज्याला । तो पाहुणा हरीचा ॥१२०॥\n\nलोक पुसती महाराजास । कोठें करणें समाधीस ।\nया भास्कराच्या शरीरास । कोठें न्यावें ठेवावया ? ॥२१॥\n\nसमर्थ अवघ्यांस सांगती । द्वारकेश्वर जो पशुपती ।\nज्याच्या सन्निध आहे सती । तेथें ठेवा भास्कराला ॥२२॥\n\nऐसी आज्ञा होतां क्षणीं । विमान बांधिलें लोकांनीं ।\nकेळीचे खांब लावुनी । चहुं बाजूंस विबुध हो ॥२३॥\n\nआंत ठेविलें कलेवर । पुढें भजनाचा होय गजर ।\nमिरवीत आणिला भास्कर । द्वारकेश्वराचीयापासी ॥२४॥\n\nसांगविधि समाधीचा । ते ठायीं झाला साचा ।\nलोक म्हणती महाराजांचा । परम भक्त गेला हो ॥२५॥\n\nदुसरे दिवसापासून । समाधीच्या सन्निध जाण ।\nहोऊं लागलें अन्नदान । गोरगरीबांकारणें ॥२६॥\n\nस्थान द्वारकेश्वराचें । अडगांवाच्या सन्निध साचें ।\nअंतर एक मैलाचें । गांवापासून उत्तरेस ॥२७॥\n\nजागा द्वारकेश्वराची । परमरमणीय होती साची ।\nझाडी चिंचवृक्षांची । होती विशेष ते ठायां ॥२८॥\n\nनिंब अश्वत्थ मांदार । आम्र वट औदुंबर ।\nऐसे वृक्ष होते इतर । शिवाय कांहीं फुलझाडें ॥२९॥\n\nअडगांव अकोलीच्या मध्यंतरीं । हें ठिकाण निर्धारी ।\nतेथें समाधि दिधली खरी । समर्थांनीं भास्कराला ॥१३०॥\n\nदहा दिवस अन्नदान । झालें याचें वर्णन ।\nतुम्ही नुकतेंच केलें श्रवण । संतभंडारा नांव ज्याचें ॥३१॥\n\nचिंचवृक्षांच्या सावलींत । जेवाया बसे पंगत ।\nतयीं कावळे अतोनात । त्रास देऊं लागले ॥३२॥\n\nकाव काव ऐसें करिती । द्रोण पात्रीचे उचलून नेती ।\nमलोत्सर्ग तोही करिती । जेवणारांच्या अंगावर ॥३३॥\n\nयोगें लोक त्रासले । कावळ्यांस हाकूं लागले ।\nभिल्लांनीं ते तयार केले । तीरकमटे त्या मारावया ॥३४॥\n\nतईं बोलले गजानन । अवघ्या लोकांलागून ।\nनका मारुं त्याकारण । अपराध त्यांचा कांहीं नसे ॥३५॥\n\nया भंडार्\u200Dयांत येण्याचा । हेतु इतकाच आहे त्यांचा ।\nप्रसाद आपणा भास्कराचा । इतरांपरी मिळावा ॥३६॥\n\nकां कीं हा भास्कर । वैकुंठीं गेला साचार ।\nहा पितृलोकावर । नाहीं मुळींच राहिला ॥३७॥\n\nदहा दिवसपर्यंत । प्राण अंतरिक्षांत ।\nराहे परिभ्रमण करित । सपिंडी होता जाय पुढें ॥३८॥\n\nत्या अकराविया दिवशीं । बली देती कावळ्याशीं ।\nकाक जेव्हां स्पर्शेल त्यासी । तेव्हांच प्राण जातो पुढें ॥३९॥\n\nत्या बलीदानाचें । कारण भास्करा नुरलें साचें ।\nम्हणून या कावळ्यांचें । पित्त गेलें खवळून ॥१४०॥\n\nआत्मा या भास्कराचा । मुळींच मुक्त झाला साचा ।\nतो पाहुणा वैकुंठीचा । झाला आहे येधवां ॥४१॥\n\nया सोमसूर्य लोकाचें । कारण त्यासी नुरलें साचें ।\nम्हणून पिंडदानाचें । नुरलें पाहा प्रयोजन ॥४२॥\n\nजयाला न ऐसीं गती । त्याच्यासाठीं पिंड देती ।\nकावळ्यांची वाट पाहाती । पिंड ठेवून कलशावर ॥४३॥\n\nम्हणून कावळे रागावले । त्यांनीं हें जाणीतलें ।\nभास्करानें गमन केलें । एकदम वैकुंठ लोकाला ॥४४॥\n\nम्हणून आम्हां प्रसाद त्याचा । मिळूं द्या या भंडार्\u200Dयाचा ।\nऐसा विचार कावळ्यांचा । दिसतो या कृतीनें ॥४५॥\n\nतुम्ही त्यांस मारुं नका । मीच तया सांगतों देखा ।\nअहो जिवांनो ! माझें ऐका । गोष्ट आतां सांगतों जी ॥४६॥\n\nतुम्ही उद्यांपासोन । वर्ज्य करा हें ठिकाण ।\nना तरी भास्करालागून । येईल माझ्या कमीपणा ॥४७॥\n\nआज प्रसाद घेऊन । तुम्ही तृप्त व्हा अवघेजण ।\nमात्र उद्यांपासून । या स्थळासी येऊं नका ॥४८॥\n\nऐसें महाराज बोलले । तें भाविकांसी अवघें पटलें ।\nपरि कुत्सित जे कां बसले । होते त्या मंडळींत ॥४९॥\n\nते एकमेकांलागुनी । म्हणते झाले हांसोनी ।\nही गजाननानें केली वाणी । अस्थानीं कीं निरर्थक ॥१५०॥\n\nपक्षी कुठें कां वागतात । मानवाच्या आज्ञेंत ? ।\nपाहूं याची प्रचीत । उद्यां मुद्दाम येऊनी ॥५१॥\n\nहे वेडे कांहीं बोलती । भाविका नादीं लाविती ।\nआपलें स्तोम माजविती । संतत्वाचें निरर्धक ॥५२॥\n\nअहो साजेल तें बोलावें । जें कां पचेल तेंच खावें ।\nउसनें न कधीं आणावें । अवसान तें अंगांत ॥५३॥\n\nदुसरे दिवशीं ते कुत्सित । मुद्दाम पाहाया आले तेथ ।\nतों एकही ना दृष्टीप्रत । पडला त्यांच्या कावळा ॥५४॥\n\nमग मात्र चकित झाले । समर्थांसी शरण आले ।\nबारा वर्षें तेथ भले । कावळे न आले श्रोते हो ॥५५॥\n\nचौदा दिवस झाल्यावरी । गजानन फिरले माघारीं ।\nयेते झाले शेगांव नगरीं । आपल्या उर्वरित शिष्यांसह ॥५६॥\n\nश्रोते त्या शेगांवांत । एक गोष्ट घडली अघटित ।\nती ऐका सावचित्त । सांगतों मी येधवां ॥५७॥\n\nहोतें साल दुष्काळाचें । म्हणून एका विहिरीचें ।\nकाम चाललें खोदण्याचें । सुरुंगातें लावून ॥५८॥\n\nविहीर दोन पुरुषावर । गेली खोल साचार ।\nखडक काळा लागला थोर । गती खुंटली पहारीची ॥५९॥\n\nम्हणून भोकें करुन । आंत दारु ठासून ।\nसुरुंगांच्या साह्यें करुन । काम फोडण्याचें सुरुं झालें ॥१६०॥\n\nचारी बाजूंस भोकें चार । केलीं पहारीनें तयार ।\nदारु ठासिली अखेर । आंत दोर्\u200Dया घालुनी ॥६१॥\n\nएरंड पुंगळ्या पेटवून । सोडल्या चारी दोर्\u200Dयांतून ।\nतों मध्येंच बसल्या अडकून । दोर्\u200Dयाचीया गांठीवरी ॥६२॥\n\nपुंगळी खालीं जाईना । दारुस विस्तव लागेना ।\nपाणी दम धरीना । आलें जवळी सुरुंगाच्या ॥६३॥\n\nतैं कामावरचा मिस्तरी । विचार करी अंतरीं ।\nसुरुंगास लागल्या वारी । सुरुंग वायां जाईल कीं ॥६४॥\n\nम्हणून गणू जवर्\u200Dयाला । मिस्तरी तो बोलला ।\nतूं उतरुन विहिरीला । पुंगळ्या थोडया सरकीव ॥६५॥\n\nआणि तूं येईं लौकर वरी । पुंगळ्या जातील तोंवरी ।\nबाराचिया शेजारी । म्हणजे काम होईल ॥६६॥\n\nत्या पुंगळ्या सरकावण्यासी । कोणी न धजे जावयासी ।\nम्हणून या गणू जवर्\u200Dयासी । मिस्तरीनें दटाविलें ॥६७॥\n\nकाय करितो बिचारा । दारिद्रय होतें ज्याच्या पदरां ।\nत्याच्यावरी चाले जोरा । यज्ञास बळी बोकडाचा ॥६८॥\n\nया गणू जवर्\u200Dयाची । निष्ठा समर्थावरी साची ।\nआज्ञा होतां मिस्तरीची । गणू आंत उतरला ॥६९॥\n\nएक पुंगळी सरकविली । ती तात्काळ तळा गेली ।\nदारुप्रती जाऊन भिडली । गणू आंत सांपडला ॥१७०॥\n\nदुसरीस जों घाली हात । पुंगळी सरकवण्याप्रत ।\nतों पहिला सुरंग उडाला सत्य । मग काय विचारतां ? ॥७१॥\n\nगणू म्हणे विहिरींतून । समर्था ये धांवून ।\nमाझें आतां रक्षण । तुझ्यावीण कोण करी ? ॥७२॥\n\nविहिरीमाजीं धुराचा । डोंब झाला होता साचा ।\nदुसरा सुरुंग पेटण्याचा । अवधि उरला थोडका ॥७३॥\n\nतों गणू जवर्\u200Dया भली । कपार हातां लागली ।\nत्या कपारींत बैसली । स्वारी गणू जवर्\u200Dयाची ॥७४॥\n\nएकामागून एकांनीं । पेट घेतला सुरुंगांनीं ।\nउडाले सुरुंग ऐसे तिन्ही । दगड अपार निघाले ॥७५॥\n\nछिन्न भिन्न शरीर । झालें असेल साचार ।\nडोकावून पाहाती नारीनर । आंत गणू जवर्\u200Dयाला ॥७६॥\n\nतो कोठें दिसेना । जनाच्या नाना कल्पना ।\nदगडाप्रमाणें गणू जाणा । उडाला असेल बाहेर ॥७७॥\n\nत्याचें आसमंत भागांत । कोठें तरी असेल प्रेत ।\nपडलेलें त्या शोधण्याप्रत । माणूस कोणी पाठवा ॥७८॥\n\nमिस्तरीचा शब्द ऐकिला । आंतून गणू बोलला ।\nअहो मिस्त्री नाहीं मेला । गणू आहे विहिरींत ॥७९॥\n\nगजाननाच्या कृपेनीं । मी वांचलों या ठिकाणीं ।\nबसलों आहे दडोनी । या पहा कपारींत ॥१८०॥\n\nपरी कपारीच्या तोंडाला । धोंडा एक मोठा पडला ।\nत्यामुळें बाहेर मला । येतां येत नाहीं कीं ॥८१॥\n\nगणूचे शब्द ऐकिले । लोक अवघे आनंदले ।\nलोक खालीं उतरले । तो धोंडा काढावया ॥८२॥\n\nदहापांच जणांनीं । धोंडा सरकविला पहारींनीं ।\nगणूस बाहेर काढूनी । घेऊन आले वरते त्या ॥८३॥\n\nवरतीं येतांच गांवांत । गणू गेला पळत पळत ।\nसमर्थांच्या मठांत । दर्शन त्यांचें घ्यावया ॥८४॥\n\nगणू दर्शना येतांक्षणीं । बोलले त्या कैवल्यदानी ।\nगण्या कपारींत बैसोनी । किती धोंडे उडविलेस ? ॥८५॥\n\nत्यांत मोठा धोंडा तुला । रक्षण्यास येऊनी बैसला ।\nकपारीच्या तोंडाला । म्हणून तूं वांचलास ॥८६॥\n\nपुन्हां ना ऐसें साहस करी । पुंगलीवरुन सुटल्यापरी ।\nमधेंच तिला जाऊन करीं । कशाही प्रसंगीं धरुं नये ॥८७॥\n\nजा तुझें गंडांतर । आज निमालें साचार ।\nगणूप्रती पाहाया इतर । लोक आले गांवींचे ॥८८॥\n\nगणू म्हणे सद्\u200Cगुरुनाथा । सुरुंग चारी पेटतां ।\nतूंच मला देऊन हातां । कपारींत बैसविलें ॥८९॥\n\nम्हणून मी वांचलों । तुझे पाय पाहाया आलों ।\nना तरी असतों मेलों । विहिरीमाजीं गुरुराया ! ॥१९०॥\n\nऐसें गजाननकृपेचें । महिमान आहे थोर साचें ।\nतें साकल्य वर्णण्याचें । मसीं नाहीं सामर्थ्य ॥९१॥\n\nश्रीदासगणूविरचित । हा गजाननविजय नामें ग्रंथ ।\nआल्हादवो भाविकांप्रत । हेंच इच्छी दासगणू ॥१९२॥\n\nशुभं भवतु ॥ श्रीहरिहरार्पणमस्तु ॥\n\n॥ इति श्री गजानन विजय ग्रंथस्य एकादशोऽध्यायः समाप्तः ॥",
  "content_en": "Shri Ganeshayanmah! O Pashupati! O Bhavanipati! You have as many forms as the number of people in the universe. Your formless form occupies the entire universe and it is also the manifestation of maya in its original form. O Dear God! It is impossible to apprehend Your form and so You have been kind enough to manifest Yourself in forms with different attributes. Devotees name you as they like, and these names do not make any difference for You. Shaiva call You Shiva, Vedantis call You Brahma, Ramanujas call You Sitapati and You are Vishnu of Vaishnavas. Various methods of worshipping have given You these names, but You are the same everywhere. You are Vishveshwar at Somnath, Kedar in Himalaya, Mahankal on the bank of Kshipra, Naganath, Vaijanath, Ghrushneswar at Verul and Tryambak on the bank of Godavari. You are Bhimashankar, Mallikarjuna and Rameshwar. You are Shankar in the form of Gokarna and Mahadeo at Shinganapur. I bow before them all. O Benevolent God! Please rid me of the troublesome elements of nature. O Girijapate! it is You who made Kubera wealthy in a moment; then why this hesitation for me?\n\nNext year Shri Samartha came to Balapur for Das Navami. At that place there were His two most devoted devotees: Sukhlal and Balkrishna. Bhaskar Patil, Balabhau, Pitambar, Ganu, Jagdeo and Dindokar accompanied Shri Gajanan Maharaj . The celebration of Das Navami was most satisfying, but fate had something else in store for Bhaskar. A rabid dog bit him and people were afraid that he would soon go rabid. All the possible treatment was given to him, and it was also suggested that he be taken to some doctor, but Bhaskar said that he did not need any doctor as Shri Gajanan Maharaj was his real doctor, whom he wanted to be taken to soon. Accordingly,\tBhaskar was brought before Shri Gajanan Maharaj and Balabhau narrated everything about the dog bite to Him. Shri Gajanan Maharaj heard the incident and smilingly said, \"Nobody can escape the effects of murder, enmity and debt. This Bhaskar removed the wickedness of Shukhlal's cow at Shegaon, but that wickedness has now come in the form of the dog to bite him. Bhaskar is so selfish that he had requested me to remove that wickedness from the cow so that he could get her milk for himself. You enjoyed drinking her milk, and now feel sorry for the dog bite? Do you really want me to save you? Be frank. This dog bite is only an excuse to end your life. Your life is now over and soon you will have to leave this material world. If you wish to live more, I can save you, but that will be a sort of a give and take affair in this illusive world. So be quick and let me know your thoughts. You will not get such a chance again.\"\n\nBhaskar said, \"I am an ignorant child of Yours. You do whatever is good for me. Shri Tukaram, in his Abhang, has said that only a mother understands everything that is good for her child; I am your child, so why should I request You? You are the ocean of all knowledge!\"\n\nHearing this, Shri Gajanan Maharaj felt very happy, as truth always satisfies people who are themselves truthful. Some devotees requested Shri Gajanan Maharaj to save Bhaskar as he was one of the most dedicated disciples.\nShri Gajanan Maharaj said, \"Gentlemen, it is your ignorance that makes you say so. Know that, this life and death themselves are unreal. Nobody is born and nobody dies. The intellectuals have advised the knowledge of the Supreme self to understand this illusion. You cannot be liberated from the present life, without suffering the effects of the deeds of your previous life. You do something in your past life and take birth to suffer the effects of those deeds and then you again take birth for the deeds of the present life and so on the cycle goes on. How long will you continue this chain? Bhaskar has finished suffering the effects of the deeds of his past life and now is liberated to attain Moksha (to merge with the Brahma). So please do not come in his way; let him go. It is difficult to get a devotee like Bhaskar. Knowing that, this dog was his enemy in the previous life and so it has bitten him in this life at Balapur. The revenge is now over. However, if this incident leaves any bitterness in the mind of Bhaskar, it will cause him to take another birth to avenge the bite. So understand that, as of today, the enmity of Bhaskar’s previous life is over and he is cleansed of all effects of that life. He is left with two more months of life, and I will save him from the effects of that dog bite for two months. If I do not do that, he will have to take birth again and live for two months.\"\n\nMany people were unable to understand this supreme knowledge given out by Shri Gajanan Maharaj , but Balabhau could comprehend and so was happy. He praised Bhaskar again and again for his sincere devotion to the saint and thereby gaining the ultimate liberation from the cycle of life and death.\n\nThen all of them returned to Shegaon. Bhaskar narrated everything that happened at Balapur, to other devotees in the Math and with folded hands requested them as follows, “Shegaon is very fortunate to get Shri Gajanan Maharaj and so we, in the form of some permanent memorial, should retain this invaluable Trust. In fact He himself does not need any memorial, but it is necessary in the interest of the future generations. Like the monuments of Sant Dnyaneshwar at Alandi, Shri Ramdas Swami at Sajjangad and Shri Tukaram Maharaj at Dehu, we also should have a grand memorial of Shri Gajanan Maharaj at Shegaon.\"\n\nBhaskar went on telling this to everybody, but was doubtful about their conviction. So he, in the absence of Shri Gajanan Maharaj , called a meeting of all devotees at Shegaon. Bankatlal, Hari Patil, Maroti, Chandrabhan, Shripatrao Vavikar, Tarachand Saokar and many others attended. Bhaskar said to them, \"Now my stay with you is for two months only and I wish that a grand memorial for Shri Gajanan Maharaj should come up at Shegaon. If you promise me this, I shall leave for \"Vaikunth\" with real happiness. Remember that service to a saint never goes to waste. He will fulfill all your desires. The memorial should be such that it attracts praise from everybody. This is my last desire. Do you all vow to raise such a monument for Shri Gajanan Maharaj ?\"\n\nAll promised to fulfill his desire, so Bhaskar was satisfied.\n\nDay by day, Bhaskar was getting gay as a child waiting for the gaiety of some ensuing festival. On Magh Vadya 13th Shri Gajanan Maharaj said, \"Bhaskar, let us go to Trimbakeshwar for Shri Mahashivaratri; there resides on the bank of Godavari, Shri Shiva - the Bhavanivara. The Jyotirling at that place is most pleasant and capable of dispelling all sins. Don't delay. Let us go there and have a holy bath in the sacred Godavari. Moreover, there is a hill named Brahmagiri near Tryambakeshwar and on it are a lot of medicinal herbs. Gahininath, who knows all the medicinal herbs, also resides there. We can get some herbs for your anti-rabid treatment from him.\"\n\nBhaskar replied, \"Why should I need any medicine now? Your blessings are more useful for me, than any medicine. By Your grace I was freed of the poison at Balapur, and have to live for another two months only. So permit me to stay at Shegaon; for me, You are Trimbakeshwar, and Your feet the Godavari where I shall take bath. Thus I don't need to visit any other holy place.”\n\nThereupon Shri Gajanan Maharaj said that it was all true, but one should not ignore the importance of the holy and sacred places. He asked Bhaskar to get ready and also to take Pitambar and Balabhau with them.\n\nThey all went to Tryambakeshwar on Shivaratri day, took bath at sacred Kushavarth, had darshana of Shri Shiva at the temple, and then offered Pujas to Goutami at Gangadwara, Ma Nilambika, Nivrutti and Gahaninath. From there, they came to Nasik to meet Shri Gopaldas who was always sitting at the entrance of Kalaram Temple in Panchavati. In front of the temple was a pipal tree surrounded by a platform. Shri Gajanan Maharaj, along with his disciples, went and sat on it. Shri Gopaldas was very happy, and said to the people around him, \"Today My brother has come from Vidarbha and His name is Gajanan. Go and have His darshan respectfully. Offer Him coconut and sugar as a present from Me, and put this garland around His neck. Though We have two bodies, still We are one.”\n\nThe disciples accordingly offered coconut, sugar and a garland to Shri Gajanan Maharaj and had his darshan. Shri Gajanan Maharaj said to Bhaskar, \"Bhaskar, distribute this prasad to all. In this Panchavati I met my brother today. So our work over here is finished.\nLet us now go to Shri Dhumal Lawyer of Nasik.\" Shri Gajanan Maharaj , then, came to Nasik where many people took his darshan. After staying there for a few days, he returned to Shegaon. Zyam Singh came to Shegaon and requested Him to go with him to Adgaon. Shri Gajanan Maharaj was reluctant, but looking to the fervent request of Zyam Singh, said that he would go to Adgaon after Ramnavami. Zyam Singh went back to Adgaon and returned to Shegaon again after Ramnavami as per the wish of Shri Gajanan Maharaj . After the celebrations of Ramnavami, Zyam Singh brought Shri Gajanan Maharaj , alongwith other disciples, to Adgaon for the ‘Hanuman Jayanti’ celebrations. While at Adgaon, Shri Gajanan Maharaj performed many miracles. One afternoon, he pushed Bhaskar flat on the ground, sat on his chest and started beating him. All people were looking at it, but nobody could go to rescue Bhaskar from that beating. Then Balabhau said, “Maharaj, kindly leave Bhaskar; he is getting scorched on the hot earth below him.\"\n\nThereupon Bhaskar said, \"Don't obstruct Him like that. Let Him do as He likes. He is my God. You think that he is beating me? In fact, he is playing with me. This experience can only be understood by those who know Him.\" Then Maharaj, along with Bhaskar and other disciples, came to Adgaon where they stayed.\n\nShri Gajanan Maharaj said, \"Balabhau, now only two days are left for Bhaskar as he will leave this world on Panchami. You must have understood the reason for my beating him today. Do you remember that this Bhaskar had made Me beat you with an umbrella at Shegaon? To dispel the effect of that act, I beat Bhaskar today. There was no other intention.\"\n\nNow listen to what happened after Hanuman Jayanti celebrations at Adgaon. The prasad of 'Kala' was distributed and the day of Panchami dawned. On that day, in the morning, Shri Gajanan Maharaj said to Bhaskar, \"Bhaskar, your departure is scheduled for today. Facing east, sit in the ‘Padmasan’ posture. Make your mind steady and concentrate on Almighty Hari. You are nearing the time of departure. Get prepared!” To others He said, “Keep on loudly chanting ‘Vithal, Vithal, Narayan!’ This brother of yours is going to Vaikunth today. Worship him by offering flowers and ‘Bukka’.”\n\nBhaskar sat in the Padmasan posture, concentrated both eyes on the tip of his nose and calmed his mind in a complete surrender to the Almighty. All the devotees were offering Puja to Bhaskar and Shri Gajanan Maharaj was happily looking at them. The chanting of holy verses and Bhajan continued till noon when Shri Gajanan Maharaj loudly said, “Har! Har!” and with those words, Bhaskar's soul left for Vaikunth. Only those who are blessed by saints go straight to Vaikunth. People asked Shri Gajanan Maharaj about the place for Shri Bhaskar's burial, and He advised them to bury him near the Shiva Parvati temple. Then they brought a palanquin and decorated it with leaves of the banana tree. Bhaskar's body was kept in it and carried in a procession with devotees singing Bhajan’s in the front. They reached the Dwarkeshwar temple and all rites of Samadhi were performed, near the place of burial. People were weeping with grief, saying that the greatest disciple of Shri Gajanan Maharaj had left them forever.\n\nFrom the next day the feeding of poor people in memory of Bhaskar was started. This Shri Krishna-Shankar-Parvati temple is about a mile to the north of Adgaon. The surroundings of this Shri Krishna temple were very lively with the greenery of trees like Neem, Ashwath, Mandar, Audumbur and many flower plants. The place is between Akola and Adgaon. The feeding of people, called ‘Sant Bhandara’ continued for ten days. People sat under the tamarind tree for their food, but the crows started to trouble them by continuously cawing, lifting away food from their plates, and even dropping dirt on them. All this annoyed the people very much and they called the Bhil to shoot arrows at them. Seeing that, Shri Gajanan Maharaj said, “Don't shoot at the crows. They have done nothing wrong, as they have come here to get the Prasad of the Bhandara, just like you. Bhaskar’s soul has ascended straight to Vaikunth without any break on Pitrulok. Normally the soul of a dead person keeps on wandering in the sky for ten days. On the eleventh day, a ball of rice (Pind) is offered to crows, on whose touching it only, the soul goes ahead. In Bhaskar's case, his soul went straight to Vaikunth and so there was no need of offering the rice ball (Pind) to the crows. That is why the crows are angry. His soul has been liberated immediately and by this time, has reached Vaikunth. While on earth, he had attained detachment and so needed no offering of rice (Pind). Rice ball offering is given to those persons who are not favored with direct ascent to heaven. Now knowing that Bhaskar's soul has gone straight to heaven, the crows are angry and by such behavior, they only want to say that they too be given the Prasad of Bhaskar as was given to other people. So don't shoot at them. I will tell them. Crows listen to what I say; don't come to this place from tomorrow, as it may lower the prestige of My Bhaskar. Eat the prasad today to your heart's content and don't come here from tomorrow.”\n\nAll the devotees were pleased to hear Shri Gajanan Maharaj , but a few nonbelievers were sarcastic and said that it was all nonsense. “How can birds obey the orders of human beings?” they said to each other. The next day, they even went to that place to see the effect of what Shri Gajanan Maharaj had said. There was not a single crow there. They were surprised and then surrendered to Shri Gajanan Maharaj . The crows did not visit that place for twelve years.After 14 days Shri Gajanan Maharaj returned to Shegaon with his remaining disciples. Now listen to another story. It was a year of famine and so the work of digging a well was going on. Digging of about 10 feet was done and then came up a hard black rock making it impossible to dig further. So four holes were made for dynamites, and putting the end of string inside, gunpowder was packed in them. The other ends of the strings were taken up and through them were passed small burning wooden pipes, so that they would slide down and ignite the gunpowder.Somehow, however, the wooden pipes got stuck on the string knots in between; they were not sliding down and the water in the well was about to enter the gunpowder holes, thereby making it ineffective to explode. Somebody had to go down & push the pipe down to save the situation, but nobody was ready to take such a risk. The contractor asked Ganu Lavarya to go down the well immediately. Because of his poverty, Ganu had to obey. It is always seen that a poor sheep is killed as an offering to God. Ganu had great faith in Shri Gajanan Maharaj and so, remembering Him, he went down the well and pulled one obstructed pipe, which immediately slid down and touched the gunpowder. Before he could pull another one, the first one exploded. Ganu Lavarya was caught inside the well. He fervently prayed to Shri Gajanan Maharaj to save him. The whole well got filled with smoke and before the next dynamite exploded, Ganu got hold of one rock on the side below which there was a cavern. Ganu immediately slid into that cavern. One after the other, all the remaining dynamites exploded and a lot of stones were thrown out. People thought that Ganu must have been split into pieces and thrown out. The contractor asked other workers to search for the body around. Ganu heard him and shouted from inside the well, “O mistry! Ganu is not dead! He is perfectly alive in the well. By the grace of Shri Gajanan Maharaj, I am safe in a cavern here, but there is a big rock obstructing me from coming out.\"\n\nPeople were rejoiced to hear the voice of Ganu and went down the well. They, removing the stones by spades, brought him up. Ganu at once went running to Shri Gajanan Maharaj and prostrated at His feet. Shri Gajanan Maharaj smilingly said, “Ganu, hiding inside the cavern, how many stones have you thrown out? It is the big stone, which obstructed you from coming out, that intact saved you. Don't repeat such feats again in the future and never touch an ignited pipe once it has slid down a string. Now go! You have been saved from a great disaster today.\"\n\nWhen people came to know about Ganu, he said \"O Maharaj! When the dynamite exploded, it was you who, holding my hand, put me inside that safe cavern and saved me from death.\" Such is the greatness of Maharaj for which I have no words to express\n\n\"SHUBHAM BHAVATU\"\nHere ends Chapter Eleven",
  "youtube_video_id": "QbJ9b1-JH2g"
}