{
  "title_mr": "अध्याय १०",
  "title_en": "Adhyay 10",
  "content_mr": "॥ श्रीगणेशाय नमः ॥\n\nहे अरुपा अव्यया । पूर्णब्रह्मा पंढरीराया ।\nसज्जनाच्या विसाविया । मजला परते लोटूं नको ॥१॥\n\nदेवा हा दासगणू । नको परक्याचा आतां म्हणूं ।\nमाझ्या पातकाचा नको आणूं । विचार चित्तीं नारायणा ॥२॥\n\nमाझ्या करें न झालें पुण्य । हें ठाउकें मजलागून ।\nफाय काय तुला वदन । दावण्या मी योग्य नसे ॥३॥\n\nऐसी स्थिति आहे जरी । परि देवा कृपा करी ।\nओहळास गोदावरी । पोटीं आपल्या घेतसे ॥४॥\n\nतैसें तुवां करावें । दुःख अवघें निवारावें ।\nपातकाला न उरुं द्यावें । माझ्या ठायीं यत्किंचित्\u200C ॥५॥\n\nतूं आणिल्या मनांत । अवघेंच कांहीं घडून येत ।\nरंकाचाही राव होत । तुझा लाधतां वशीला ॥६॥\n\nअसो एकदां पुण्यराशी । गेले उमरावतीसी ।\nजाऊन उतरले सदनासी । आत्माराम भिकाजीच्या ॥७॥\n\nहा आत्माराम भिकाजी-सुत । उमरावतीचा असे प्रांत ।\nमोठा अधिकार हातांत । होता त्याच्या विबुध हो ॥८॥\n\nकायस्थ प्रभू याची जात । हा संतांचा प्रेमी अमित ।\nसदाचारसंपन्न गृहस्थ । गृहस्थाश्रमीं वर्ततसे ॥९॥\n\nत्याच्या घरीं समर्थ गेले । ते त्यानें सांग पूजिले ।\nमंगलस्नान घातिलें । उष्णोदकानें गजानना ॥१०॥\n\nउटणीं नाना प्रकारचीं । अंगा लाविलीं साचीं ।\nवृत्ति आनंदली त्याची । संतसहवासें तेधवां ॥११॥\n\nकर्वतीकांठी उमरेडचा । धोतरजोडा नेसविला साचा ।\nभालीं केशरी गंधाचा । भव्य तिलक लाविलासे ॥१२॥\n\nकंठामाजीं पुष्पहार । नैवेद्याचे नाना प्रकार ।\nदक्षिणेसी शंभर । रुपये त्यानें ठेविले ॥१३॥\n\nधूप, दीप आरती झाली । पुष्पांजली समर्पिली ।\nदर्शनालागीं दाटी झाली । उमरावतीच्या लोकांची ॥१४॥\n\nप्रत्येका ऐसें वाटावें । समर्थ आपल्या घरीं न्यावें ।\nयथासांग करावें । पूजन त्यांचें येणें रितीं ॥१५॥\n\nइच्छा ऐसी बहुतां झाली । परी थोडक्याची मनीषा पुरली ।\nसदनीं पाऊलें लागण्या भलीं । पुण्य पाहिजे बलवत्तर ॥१६॥\n\nतें ज्यांच्यापासीं होतें । समर्थ गेले तेथें तेथें ।\nकां कीं साधूस अवघें कळतें । अंतर्ज्ञानें करुन ॥१७॥\n\nगणेश श्रीकृष्ण खापर्डे । उमरावतीचे गृहस्थ बडे ।\nवकीलींत ज्यांच्यापुढें । ढीग रुपयांचे पडती कीं ॥१८॥\n\nदादासाहेब यांप्रत । म्हणत होते वर्\u200Dहाडांत ।\nहा सज्जन भाविक अत्यंत । ब्राह्मण शुक्लयजुर्वेदी ॥१९॥\n\nत्यानें विनंति करितां खरी । महाराज गेले त्याच्या घरीं ।\nतेथें ही झाली याचपरी । समर्थांची पूजा हो ! ॥२०॥\n\nगणेश आप्पा म्हणूनी । होता लिंगायतवाणी ।\nचंद्राबाई कामिनी । त्याची परम भाविक असे ॥२१॥\n\nती बोलली पतीला । हा साधु पाहिजे नेला ।\nकसेंही करुन घराला । पाहा विनंति करुन ॥२२॥\n\nआपुलें निष्पाप असल्या मन । याच्या आगमनें करुन ।\nहोईल आपलें पवित्र सदन । भाविकाचा देव असे ॥२३॥\n\nगणेश आप्पा म्हणे तिला । वेड लागलें आहे तुला ।\nहा सदनीं साधु न्यावयाला । वशिला पाहिजे बलवत्तर ॥२४॥\n\nपाहा खापडर्यालागुनी । हा साधु न्यावया सदनीं ।\nश्रम पडले ते आण ध्यानीं । उगा हट्ट धरुं नको ॥२५॥\n\nचंद्राबाई म्हणे नाथा । हें न पटे माझ्या चित्तां ।\nसांगे माझी मनदेवता । सदनीं साधु येतील हो ॥२६॥\n\nतुम्ही करा हो त्यांना नुसती । सदनीं येण्यास विनंति ।\nगरीबावरी असते प्रीति । संतांची ती विशेष ॥२७॥\n\nपरि आप्पा बोलेना । छाती त्याची होईना ।\nबोलावयासी निजसदना । श्रीगजानन साधुतें ॥२८॥\n\nमहाराज वदले अखेर । गणेश आप्पाचा धरुन कर।\nतुझें किती आहे सदन दूर । तेवढें सांग मला ? ॥२९॥\n\nतुझ्या सदनीं वाटतें यावें । कांहीं वेळ बसावें ।\nअरे चित्तीं असेल तें बोलावें । भीड न धरितां कवणाची ॥३०॥\n\nऐसें महाराज बोलतां । गणेश आप्पाचिया चित्ता ।\nहर्ष झाला तत्त्वतां । तो न शब्दें बोलवे ॥३१॥\n\nसमर्थांस नेऊन सदनीं । पूजा केली उभयतांनीं ।\nआपुला संसार त्यांचे चरणीं । अर्पण केला तात्काळ॥३२॥\n\nअसो ऐशा पूजा अमित । झाल्या उमरावतींत ।\nत्या प्रत्येक पूजेप्रत । एक गृहस्थ हजर असे ॥३३॥\n\nतो आत्माराम भिकाजीचा । नात्यानें हा होता भाचा ।\nराहणार मुंबई शहरींचा । तारमास्तर असे कीं ॥३४॥\n\nतो रजा घेऊन भला । उमरावतीस होता आला ।\nभेटण्या आपुल्या मामाला । बाळाभाऊ नाम ज्याचें ॥३५॥\n\nत्या बाळाभाऊकारण । समर्थांचें लागलें ध्यान ।\nम्हणे ऐशा साधूचे चरण । सोडून कुठें जाऊं नये ॥३६॥\n\nप्रपंच अवघा अशाश्वत । त्यांत कशाला गोवूं चित्त ।\nकेला आजपर्यंत । तोच आतां पुरे झाला ॥३७॥\n\nकांहीं असो आजपून । मी न सोडी त्याचे चरण ।\nअमृताला टाकून । विष प्याया कोणी जावें ? ॥३८॥\n\nम्हणून प्रत्येक पूजेला । बाळाभाऊ हजर भला ।\nहोता बुध हो राहिला । दुसरें न कांहीं कारण ॥३९॥\n\nअसो कांहीं दिवसांनीं । शेगांवीं आले परतोनी ।\nमळ्यासी न जातां जाणी । आले मंदिरीं मोठयाच्या ॥४०॥\n\nत्या मंदिराच्या पूर्वेस । एक जागा होती ओस ।\nगजानन पुण्य पुरुष । येऊन बसला ते ठायां ॥४१॥\n\nबातमी महाराज आल्याची । कृष्णा पाटला कळली साची ।\nत्यांनीं जागा मळ्याची । सोडिली हें समजलें ॥४२॥\n\nम्हणून आला धांवत । त्या ओस जागेवरी सत्य ।\nमहाराजा करुन दंडवत । अधोवदन बैसला ॥४३॥\n\nडोळ्यांतून वाहे पाणी । खंड त्याला नसे जाणी ।\nवस्त्र टाकलें भिजवोनी । त्या अश्रूंनीं छातीचें ॥४४॥\n\nतैं महाराज वदले पाटलाला । ऐसा कां रे रडसी भला ? ।\nशोक कोणता तुला झाला ? । तें वेगें सांग मज ॥४५॥\n\nपाटील बोले त्यावर । जोडोन आपले दोन्ही कर ।\nमहाराज मळ्याचा अव्हेर । कां हो आज केलांत हा ? ॥४६॥\n\nऐसा अक्षम्य कोणता । अपराध झाला सांगा आतां ।\nमाझ्याकडून ज्ञानवंता । मी लेकरुं आपुलें असे ॥४७॥\n\nही देशमुखाच्या बाजूची । जागा आहे बघा साची ।\nएका माळ्याच्या मालकीची । येथें तुम्ही राहूं नका ॥४८॥\n\nमळ्यांत मर्जी नसेल जरी । तरी चला राहात्या घरीं ।\nतें खालीं करितों सत्वरीं । तुम्हांसाठीं दयाळा ॥४९॥\n\nकां कीं तुम्हांवांचून । मला न कांहीं प्रिय आन ।\nहें कळलें वर्तमान । अवघ्या पाटील मंडळीतें ॥५०॥\n\nतेही तेथें धांवून आले । महाराजा विनवूं लागले ।\nनिजसदना या या भले । हरी आणि नारायणा ॥५१॥\n\nमहाराज बोलले तयासी । मी जो या जागेसी ।\nयेऊन बसलों आज दिवशीं । तें तुमच्या हितास्तव ॥५२॥\n\nतें पुढें येईल कळोन । आतां न करा भाषण ।\nवाद दोघांचें निर्मूलन । करील हें विसरुं नका ॥५३॥\n\nजितके जगीं जमेदार । तितके न करिती विचार ।\nमागचा पुढचा साचार । हेंच उणें त्यांच्या ठायीं ॥५४॥\n\nजा बंकटलालासी पाहून आणा वेगेसीं । मी सोडितां तत् गृहासी ।\nतो नाहीं रागावला ॥५५॥\n\nतें कां हें त्यासी विचार । माझी कृपा तुमच्यावर ।\nआहे ती न ढळणार । कोणत्याही कारणांनीं ॥५६॥\n\nबंकटलालही आला तेथ । घालूं लागला समजूत ।\nयांच्या मर्जीविरुद्ध मळ्यांत । तुम्ही यांना नेऊं नका ॥५७॥\n\nमाझ्या घरुन जेव्हां आले । तेव्हां सांगा मीं काय केलें ।\nआपण आहोंत त्यांचीं बाळें । ते सारखे अवघ्यांना ॥५८॥\n\nसखाराम आसोलकार । आहे मनाचा उदार ।\nतो जागा देण्यास इन्\u200Cकार । करणार नाहीं वाटतें ॥५९॥\n\nसखाराम देईल जागा । पुढचें करुं आपण बघा ।\nम्हणजे अवघ्यांस यांत भागा । घेतां येईल सहजची ॥६०॥\n\nसमेट अवघ्यांचा होऊनी । मठ बांधिला त्या ठिकाणीं ।\nपरशराम सावजींनीं । मेहेनत घेतली विशेष ॥६१॥\n\nसमर्थांच्या बरोबर । निस्सीम भक्त होते चार ।\nभास्कर, बाळाभाऊ, पितांबर । उमरावतीचा गणेश आप्पा ॥६२॥\n\nरामचंद्र गुरव त्याचपरी । राहात होता बरोबरी ।\nहे पांच पांडव श्रीहरी । गजानन शोभूं लागले ॥६३॥\n\nवृत्ति बाळाभाऊची । अतिविरक्त झाली साची ।\nपर्वा न त्यानें नौकरीची । केली यत्किंचित्\u200C आपुल्या ॥६४॥\n\nपत्रें येती वरच्यावरी । बाळाभाऊस येण्या घरीं ।\nपरी परिणाम अंतरीं । कांहींच त्याच्या होईना ॥६५॥\n\nभास्कर म्हणे गुरुराया । हा सोकला पेढे खाया ।\nम्हणून ना इच्छी जाया । आपल्यापासून कोणीकडे ॥६६॥\n\nतुम्ही द्यावा यातें मार । म्हणजेच हा जवळ करील घर ।\nरत्\u200Dन चौदावें पाहिल्याबिगर । हा येथून हलणें नसे ॥६७॥\n\nलकडीवांचून माकड । पाहा न होई कधीं धड ।\nमोठमोठाले ते पहाड । भिऊं लागती वज्राला ॥६८॥\n\nएकदां बळेंच घालवून । दिलें बाळाभाऊकारण ।\nपरी तो आला परतून । राजीनामा देवानिया ॥६९॥\n\nबाळाभाऊ शेगांवासी । येतां भास्कर बोलला त्यासी ।\nकां रे आम्हां त्रास देसी ? । येथें येऊन वरच्यावर ॥७०॥\n\nओढाळ बैल हिरव्यावर । पाहे पडाया निरंतर ।\nत्यास जरी दिला मार । तरी तो येई तेथ पुनः ॥७१॥\n\nतैसी लोचटा तुझी कृति । तंतोतंत निश्चिति ।\nझाली जयाला विरक्ति । त्यानेंच येथें यावें रे ॥७२॥\n\nहें अहंकाराचें भाषण । समर्था न खपलें जाण ।\nत्यांनीं भास्कराचें अज्ञान । निवटाया कृत्य केलें ऐसें ॥७३॥\n\nएका गृहस्थाच्या हातीं । भली थोरली छत्री होती ।\nती गजाननें घेऊनी हातीं । बाळास झोडूं लागले ॥७४॥\n\nमारतां मारतां मोडली । बुध हो छत्री भली ।\nमग एक मोठी घेतली । भरीव काठी वेळूची ॥७५॥\n\nतिनें मारणें सुरुं केलें । तें पाहतां लोक भ्याले ।\nकांहीं कांहीं पळून गेले । सोडून त्या मठाला ॥७६॥\n\nपरी बाळाभाऊ तसाच पडला । समर्थांच्या पुढें भला ।\nकैक म्हणती असेल मेला । तो या अशा मारानें ॥७७॥\n\nभास्करही झाला चिंतातुर । बाळाभाऊचा पाहून मार ।\nपरी समर्थांच्या समोर । बोलण्या छाती होईना ॥७८॥\n\nतीही काठी मोडली खरी । बाळाभाऊच्या पाठीवरी ।\nमग तो कंटाळून अखेरीं । तुडवूं लागले तयाला ॥७९॥\n\nजैसा का तो कुंभार । माती तुडवितो साचार ।\nतैसाच केला प्रकार । महाराजांनीं तुडविण्याचा ॥८०॥\n\nमठीं हा प्रकार चालला । शिष्यसमुदाय पळत सुटला ।\nकोणी गेले बोलावण्याला । त्यांच्या आवडीच्या मंडळीस ॥८१॥\n\nबंकटलाल कृष्णाजी । धांवूनी आले मठामाजीं ।\nसमर्थ हात धरण्या राजी । कोणी तयार होईना ॥८२॥\n\nबंकटलाल म्हणे भीत भीत । समर्था हा आपुला भक्त ।\nपुरें झालें याप्रत । आतां ऐसें तुडवणें ॥८३॥\n\nऐसें ऐकतां भाषण । समर्थ वदले हांसून ।\nहें असंबद्ध भाषण । कां करितां कळेना ॥८४॥\n\nमी न बाळासी मारिलें । नाहीं तयासी तुडविलें ।\nनिरखून पहा चांगलें । म्हणजे येईल कळोनी ॥८५॥\n\nमहाराज म्हणाले बाळासी । ऊठ वत्सा वेगेसी ।\nया आलेल्या मंडळीसी । आंग तुझें दाखिव ॥८६॥\n\nऐसी आज्ञा होता भला । बाळाभाऊ उठून बसला ।\nलोक त्याच्या अंगाला । पाहूं लागले निरखून ॥८७॥\n\nतों वळाचें नांव नाहीं । कोठेंही न लागलें कांहीं ।\nतो पहिल्यापरीच होता पाही । निमग्न आपुल्या आनंदांत ॥८८॥\n\nत्यायोगें भास्कराला । बाळाभाऊचा अधिकार कळला ।\nमग तोही ना पुन्हां बोलला । वेडेंवांकुडें बाळासी ॥८९॥\n\nसोनें कसासी उतरतें । तेव्हांच त्याची किंमत कळते ।\nआश्चर्य झालें समस्तांतें । तो प्रकार पाहून ॥९०॥\n\nसुकलाल नामें आगरवाला । होता बाळापुराला ।\nश्रोते त्याच्या आगराला । गाय एक द्वाड होती ॥९१॥\n\nतिनें गांवांत फिरावें । मुलांमाणसां तुडवावें ।\nसशक्तांसी हुंदाडावें । शिंगानें कीं आपुल्या ॥९२॥\n\nवाटेल त्याच्या दुकानांत । गाईनें शिरावें अवचित ।\nधान्याचिया टोपल्यांत । तोंड आपुलें खुपसावें ॥९३॥\n\nवाटेल तितुकें यथेच्छ खावें । राहिलेलें नासावें ।\nतेल तुपाचें लवंडावें । पिंप अंगाच्या धक्क्यानें ॥९४॥\n\nघरीं बांधून ठेवितां । चर्\u200Dहाटें तोडी हां हां म्हणतां ।\nसांखळीसी आणिली लघुता । बांधतां त्या गाईनें ॥९५॥\n\nती गाय नोव्हे वाघीण । बाळापुराकारण ।\nलोक गेले कंटाळून । त्रास सोसितां तियेचा ॥९६॥\n\nगाभण मुळींच होईना । कास कधींच करीना ।\nकोंडून ठेवितां राहीना । घरामाजीं कोठेंही ॥९७॥\n\nलोक म्हणती सुकलालाला । दे या खाटकास गाईला ।\nकिंवा मारुन टाका तिला । तूंच गोळी घालून ॥९८॥\n\nसुकलाल म्हणे लोकांसी । तुम्हीच मारुन टाका तिसी ।\nवाटेल त्या प्रयत्\u200Dनासी । करुन या विबुध हो ॥९९॥\n\nएका पठाणानें तिला । मारण्याचा यत्\u200Dन केला ।\nगोळी भरुन बंदुकीला । टपून बैसला होता हो ॥१००॥\n\nतें कसें काय कोण जाणे । कळलें गाईकारणें ।\nतिनें येऊन शिंगानें । पठाण पाडिला उताणा ॥१॥\n\nमी परगांवा नेऊन । दिली होती सोडून ।\nपरी ती आली परतून । त्याला सांगा काय करुं ॥२॥\n\nऐसें ऐकतां लोक म्हणती । आतां याला एक युक्ति ।\nगोविंदबुवाचा घोडा म्हणती । समर्थानें गरीब केला ॥३॥\n\nतूंही या गाईला । घेऊन जा शेगांवाला ।\nअर्पण करी समर्थाला । म्हणजे अवघें संपलें ॥४॥\n\nसाधूस गाय दिल्याचें । पुण्य तुला लाभेल साचें ।\nआणि संकट आमुचें । टळेल बापा त्यायोगें ॥५॥\n\nतें अवघ्यांस मानवलें । गाय नेण्याचें ठरविलें ।\nतिला धरण्यासाठीं केले । प्रयत्\u200Dन नानापरीचे ॥६॥\n\nएकही यत्\u200Dन नाहीं फळला । शेवटीं एक्या पटांगणाला ।\nहरळकुंद्याचा ढीग केला । सरकी ठेवली शेजारीं ॥७॥\n\nती खायालागून । गाय आली धांवून ।\nती येतां फांस टाकून । धरिली दहावीस जणांनीं ॥८॥\n\nसाखळदंडानें बांधून पुरी । गाय घातली गाडीवरी ।\nआणिली शेगांवा भीतरीं । गजाननासी द्यावया ॥९॥\n\nजवळ शेगांव जसें जसें । येऊं लागलें तसें तसें ।\nस्वभावांत पडलासे । त्या गाईच्या पालट ॥११०॥\n\nसमर्थांपुढें येतांक्षणीं । गाय झाली दीनवाणी ।\nतिनें लोचनीं आणून पाणी । पाहिलें त्या पुण्यपुरुषा ॥११॥\n\nमहाराज म्हणाले अवघ्यांना । हा काय तुमचा मूर्खपणा ।\nगाईस ऐशा यातना । देणें कांहीं बरें नव्हे ॥१२॥\n\nचारही पाय बांधलेत । गळां साखळदंड लाविलेत ।\nशिंगांचीही तीच गत । केली चर्\u200Dहाटें काथ्याच्या ॥१३॥\n\nऐसा मोठा बंदोबस्त । शोभतसे वाघिणीप्रत ।\nही गाय बिचारी साक्षात् । तिला न ऐसें करणें बरें ॥१४॥\n\nअरे खुळ्यांनो, ही गाय । अवघ्या जगाची आहे माय ।\nतिला बांधिलें हाय हाय । केवढा कठीण प्रसंग आला ॥१५॥\n\nतिला आतांच करा मुक्त । ती न हुंदाडी कोणाप्रत ।\nपरी लावण्या तिला हात । छाती कोणाची होईना ॥१६॥\n\nजो तो पाहून मागें सरे । तेथ समर्थ आले त्वरें ।\nआपुल्या त्या पुनीत करें । बंधनें तोडिलीं धेनूचीं ॥१७॥\n\nबंधनें अवघीं तुटतां भलीं । गाय गाडीच्या खालीं आली ।\nपुढले पाय टेकिती झाली । समर्थां वंदन करावया ॥१८॥\n\nखालीं घालूनिया मान । प्रदक्षिणा त्या केल्या तीन ।\nसमर्थांचे दिव्य चरण । चाटूं लागली जिभेनें ॥१९॥\n\nऐसा प्रकार तेथें झाला । तो अवघ्यांनीं पाहिला ।\nसमर्थांच्या प्रभावाला । शेषही वर्णूं शकेना ॥१२०॥\n\nसमर्थ म्हणाले धेनूस । बाई कोणा न द्यावा त्रास ।\nतूं या सोडून मठास । कोठेंही जाऊं नको ॥२१॥\n\nऐसा घडतां प्रकार । अवघ्यांनीं केला जयजयकार ।\nउच्च स्वरानें त्रिवार । समर्थांच्या नांवाचा ॥२२॥\n\nबाळापूरची मंडळी । बाळापुरा निघून गेली ।\nगाय तेथेंच राहिली । शेगांवासी मठामध्यें ॥२३॥\n\nत्या दिवसापासून । ठावे न तिला चर्\u200Dहाट जाण ।\nसुज्ञ धेनूचे अवघे गुण । तिच्या ठायीं पातले ॥२४॥\n\nअजून त्या शेगांवातें । तिची संतती नांदते ।\nजे कांहीं वदती ब्रह्मवेत्ते । तेंच येतें घडोन ॥२५॥\n\nअसो एक कारंज्याचा । लक्ष्मण घुडे नांवाचा ।\nविप्र वाजसनीय शाखेचा । धनकनक संपन्न असे ॥२६॥\n\nत्यासी रोग झाला पोटांत । उपाय केले अत्यंत ।\nपरि न आला गुण किंचित्\u200C । खर्च सारा व्यर्थ गेला ॥२७॥\n\nत्यानें समर्थांची कीर्ति । कर्णोपकर्णी ऐकिली होती ।\nम्हणून सहपरिवारें सत्वर गती । आला शेगांवाकारणें ॥२८॥\n\nरोगव्यथेनें चालवेना । श्रोते तया लक्ष्मणा ।\nदोघांतिघांनीं उचलून जाणा । आणिले त्या मठांत ॥२९॥\n\nकरण्या नुसता नमस्कार । असमर्थ होतें शरीर ।\nत्याच्या कुटुंबानें पदर । समर्थांपुढें पसरिला ॥१३०॥\n\nआणि म्हणाली दयाघना ! । मी आपली धर्मकन्या ।\nमाझ्या पतीच्या यातना । हरण कराव्या आपण ॥३१॥\n\nअमृताचें दर्शन । होतां कां यावें मरण ।\nमाझ्या कुंकवालागून । टिकवा हीच विनंती ॥३२॥\n\nत्या वेळीं समर्थस्वारी । आंबा खात होती खरी ।\nतोच फेकिला अंगावरी । त्या लक्ष्मणकांतेच्या ॥३३॥\n\nजा दे हा पतीस खाया । व्याधि त्याची बरी व्हाया ।\nतूं शोभसी त्यास जाया । पति-भक्ति-परायण ॥३४॥\n\nयापुढें न कांहीं वदले । चिलीम ओढूं लागले ।\nश्रीगजाननस्वामी भले । आपुल्या मठांत शेगांवीं ॥३५॥\n\nभास्कर म्हणे ’अहो बाई । आतां न बसा ये ठाईं ।\nआपल्या पतीस लवलाही । घेऊन जा कारंज्यातें ॥३६॥\n\nप्रसाद आंब्याचा जो कां तुला । समर्थ-करीं प्राप्त झाला ।\nतोच घाली खावयाला । आपुल्या पतीकारणें ॥३७॥\n\nयानें तुझें होईल काम । गुण येईल अत्युत्तम ।\nलक्ष्मणासी आराम । होईल आंबा खातांच’ ॥३८॥\n\nबाई घेऊन आंब्याला । येती झाली कारंज्याला ।\nप्रसाद खाऊं घातला । आंब्याचा आपल्या पतीस ॥३९॥\n\nनिजगृहीं जोडपें आलें । आप्त पुसूं लागले ।\nशेगांवांत काय घडलें । तें सांगावें साकल्यें ॥१४०॥\n\nबाईनें अवघें वर्तमान । कळविलें लोकांलागून ।\nआंब्याचा तो प्रसाद म्हणून । दिला समर्थें मजलागीं ॥४१॥\n\nआणि आज्ञा केली वरी । खाऊं घाला अत्यादरीं ।\nआंबा प्रसाद निजकरीं । आपुल्या त्या पतीला ॥४२॥\n\nत्याप्रमाणें मींही केलें । आज सकाळीं खाऊं घातलें।\nहें वैद्यांनीं जईं ऐकिलें । तईं त्या वाटलें वाईट ॥४३॥\n\nअहो बाई तुम्ही काय । केलेंत हें हाय हाय ।\nआंबा हेंच कुपथ्य होय । या पोटांतील रोगाला ॥४४॥\n\nमाधवनिदानीं हेंच कथिलें । सुश्रुतांनींही वर्णिलें ।\nनिघंटानें कथन केलें । शारंगधर म्हणे ऐसेंच ॥४५॥\n\nतुम्ही तो प्रसाद दिलेला । पाहिजे होता भक्षण केला ।\nपत्\u200Dनीचें पुण्य पतीला । उपयोगीं पडतसे ॥४६॥\n\nऐसें वैद्य बोलले । आप्त अवघे घाबरले ।\nजे ते टोचूं लागले । लक्ष्मणाच्या पत्\u200Dनीस ॥४७॥\n\nपरी झालें अघटित । लक्ष्मणाचें पोट सत्य ।\nरेच होऊन अकस्मात । मऊ होऊन गेलें हो ॥४८॥\n\nशौच्यावाटें व्याधि गेली । हळुंहळूं शक्ति आली ।\nपहिल्या परीच होती झाली । प्रकृति लक्ष्मणाची ॥४९॥\n\nनिसर्गाच्या बाहेरी । वैद्यशास्त्र कांहीं न करी ।\nतेथें उपयोगी पडे खरी । कृपा देवसंतांची ॥१५०॥\n\nलक्ष्मण बरा झाल्यावर । आला शेगांवीं सत्वर ।\nम्हणे महाराजा माझें घर । पाय लावून पवित्र करा ॥५१॥\n\nमी आलों त्याचसाठीं । चला कारंज्यास ज्ञानजेठी ।\nमला न करा हिंपुटी । नाहीं ऐसें म्हणूं नका ॥५२॥\n\nआग्रह त्याचा विशेष पडला । महाराज गेले कारंज्याला ।\nतेधवां होते संगतीला । शंकर-भाऊ पितांबर ॥५३॥\n\nघरीं नेऊन पूजा केली । दक्षिणा ती निवेदिली ।\nअवघी संपत्ति आपुली । आहे मी कोण देणार ? ॥५४॥\n\nपरी एका ताटांत । कांहीं रुपये ठेविले सत्य ।\nमहाराज बघून त्याप्रत । ऐशा रितीं बोलले ॥५५॥\n\nम्हणशी माझें कांहीं न उरलें । मग हे रुपये कोठून आणिले ? ।\nलक्ष्मणा ऐसे चाळे । दांभिकपणाचे करुं नको ॥५६॥\n\nमला दिले तूं आपलें घर । आतां उघडीं अवघीं दारें ।\nफेकून देई रस्त्यावर । अवघीं कुलपें येधवां ॥५७॥\n\nलक्ष्मण कांहीं न बोलला । मौन धरुन बैसला ।\nपरी समर्थें आग्रह धरिला । खजिन्याचें दार उघडी ॥५८॥\n\nभीत भीत मोकळें द्वार । केलें त्यानें अखेर ।\nखजिन्याच्या उमर्\u200Dयावर । स्वतः जाऊन बैसला ॥५९॥\n\nआणि म्हणाला महाराज यावें । वाटेल तें घेऊन जावें ।\nऐसें बोलला जरी बरवें । परी अन्यभाव अंतरींचा ॥१६०॥\n\nहें त्याचें दांभिकपण । समर्था आलें कळोन ।\nबहुरुप्याचें राजेपण । कोठून टिके बाजारीं ? ॥६१॥\n\nजैसें कडू वृंदावन । वरुन पाहतां दिसे छान ।\nपरी अंतरीं कडवटपण । पूर्ण त्याच्या भरलें असे ॥६२॥\n\nसोडून त्याच्या घरासी । उपासी निघाले पुण्यरासी ।\nदांभिकाच्या सदनासी । संत न होती तृप्त कदा ॥६३॥\n\nतेथें त्याच्या घराची । वा धनदौलतीची ।\nगरज समर्था नव्हती साची । ते वैराग्याचे सागर ॥६४॥\n\nपरी तो जें कांहीं बोलला । त्याचा सत्यपणा पाहिला ।\nखोटेंपणाचा राग आला । म्हणून गेले उठोन ॥६५॥\n\nजातां जातां बोलले । माझें माझें म्हणसी भलें ।\nभोग आतां त्याचीं फळें । माझा उपाय त्यास नसे ॥६६॥\n\nमी कृपा करावया । आलों होतों या ठायां ।\nयाहीपेक्षां दुप्पट द्याया । परी तें न तुझ्या प्रारब्धीं ॥६७॥\n\nतेंच पुढें झालें सत्य । एका सहा महिन्यांत ।\nअवघी लक्ष्मी झाली फस्त । त्या भिक्षेची वेळ आली ॥६८॥\n\nम्हणून श्रोते परमार्थांत । खोटेपणा न खपे किंचित् ।\nयाचसाठीं हें चरित्र । समर्थें घडून आणिलें ॥६९॥\n\nश्रीगजानन चिंतामणी । त्या गार काय शोभा आणी ? ।\nवा सुवर्णालागुनी । भूषवावें का कथिलानें ? ॥१७०॥\n\nस्वस्ति श्रीदासगणूविरचित । श्रीगजाननविजय नामें ग्रंथ ।\nसदा भाविक परिसोत । निज कल्याण व्हावया ॥१७०॥\n\nशुभं भवतु ॥ श्रीहरिहरार्पणमस्तु ॥\n\nइति श्री गजानन विजय ग्रंथस्य दशमोऽध्यायः समाप्तः ॥",
  "content_en": "Shri Ganeshayanamah! O Poorna-Brahma of Pandharpur! You are a shelter for pious people. Please do not send me away from your feet. O Narayana, do not disown this Dasganu nor think of my sins. I know that there is no Punya to my credit and as such I don’t deserve to come to you. In spite of this, please accept and oblige me like that holy Godavari does to the small nalas entering her. Please do so and save me from all grief and sins. You are all powerful and if you wish, can do anything. Even a pauper becomes rich by Your blessings.\n\nOnce Shri Gajanan Maharaj went to Amravati and stayed with Shri Atmaram Bhikaji. This Atmaram, Kayastha Prabhu by caste, was a big officer at Amravati. He was a well behaved, pious man who loved and respected saints very much. Shri Gajanan Maharaj went to him and Shri Atmaram worshipped him with full faith and devotion. He bathed Him with hot water, applied Chandan paste to His body, offered Him a silk bordered Dhoti of Umred and applied Keshari Tilak on His forehead. Then he garlanded Shri Gajanan Maharaj , gave an offering of many sweet dishes and a Dakshina of one hundred rupees, followed by an Aarti, which was scented by Agarbathis and placed flowers on His head. Atmaram did all this with great love and devotion. People of Amravati came in great numbers to get a glimpse of Shri Gajanan Maharaj . Everybody wished to take Shri Gajanan Maharaj to his house for worship. Though many desired so, only a few could get the favor of doing so, as it requires a lot of Punya to one’s credit to feel the presence of the holy feet of the saint in their house. Whosoever had that Punya to their credit, Shri Gajanan Maharaj went to their houses. The saints understand everything by their divine power. There was one leading pleader at Amravati by the name of Ganesh Shri Krishna Khaparde alias Dadasaheb. He was a pious Shukla Yajurvedi Brahmin, at whose request Shri Gajanan Maharaj went to him and accepted his worship. There was one Ganeshappa, a Lingayat Wani who had a devoted wife by name Chandrabhai. She said to her husband that the saint must somehow be taken to their house and asked him to request Shri Gajanan Maharaj accordingly. She said, “If our minds are pious then our house will be graced by Shri Gajanan Maharaj as God always helps his devotees.” Ganeshappa said that it was foolish on her part to think so, as it requires a lot of recommendation from influential people to arrange the saint’s visit. He further reminded her of the troubles Shri Khaparde had to face in order to invite the saint to his house and in view of that wished her not to press the matter any more. But Chandrabai said, “I don’t agree with you. My mind says that he will come to our house. You know that saints have special affection for the poor. So just request him to come to us.” In spite of her constant urging, Ganesappa could not gather enough courage to invite Shri Gajanan Maharaj to his house. But Shri Gajanan Maharaj read their minds and eventually said, “I wish to come to your house. Tell me how far it is from here. You should not hesitate to open your mind before me.” Hearing this Ganeshappa’s happiness knew no bounds. He took Shri Gajanan Maharaj to his house and reverently worshiped him. Appa offered all his belongings at the feet of Shri Gajanan Maharaj . Many such Pujas were offered to Shri Gajanan Maharaj at Amravati and for every such puja one particular gentleman was present. He was a nephew of Shri Atmaram Bhikaji and a telegraphist in a post office at Bombay. His name was Balabhau and he had come to Amravati on a leave from his job, to see his maternal uncle. He felt great attachment to Shri Gajanan Maharaj because of that did not wish to leave Him. He started thinking that it is better to renounce family life as it was purely transient. This thinking made him desire to stay with Shri Gajanan Maharaj . He thought, “Who will reject the nectar and take it to poison?” That is why he attended all the Pujas at Amravati with no other reason behind it. After some days Shri Gajanan Maharaj returned to Shegaon and went straight to Mote’s temple instead of the garden where he formerly stayed. To the east of this temple there was a vacant plot of land. Shri Gajanan Maharaj went and sat there. Krishna Patil got the news of the arrival of Shri Gajanan Maharaj and also of His having abandoned the former place in His garden. So he came rushing to Shri Gajanan Maharaj , prostrated at His feet and sat with bowed head before Him. Tears started coming from his eyes and the clothes on his chest got wet. Shri Gajanan Maharaj said, “Why are you weeping? What is the grief? Tell me immediately.” Patil, with folded hands asked Him the reason for leaving the garden and said, “What is that unpardonable offence committed by me? O learned one! I am your child, tell me the reason; this land where You are sitting belongs to one Mali and he is of the Deshmukh group. Please do not stay here. If You like, come to my house, where I will vacate it for You. Let me tell You that I can sacrifice everything to get You.” All Patil brothers knew about this and they too came to request Shri Gajanan Maharaj to stay with any of them. Shri Gajanan Maharaj said, “My coming to this place for stay is in your own interest, and you will realize it later on. So don’t ask me any questions now. I assure you that the dispute between you two (Patil & Deshmukh) will be settled amicably. All the executive officers in the world have one defect in them, and that is, they fail to foresee the consequences of their actions. Go and ask Bankatlal. He was not angry at my leaving his house. You go and ask him why he was comfortable about the fact that I left his home. My Blessings are always with you and will always be so in the future. Later Bankatlal arrived at the scene and said, “Please don’t take Him back to the garden against His wish; remember that I did nothing to obstruct Him when He left\t\nmy house. We are all His children and His love is the same for each and every one of us. Sakharam Asolkar is generous at heart and, I think, he will not hesitate to give this land to Shri Gajanan Maharaj . Once he gives the land, our future planning will enable all of us to come together.”\n\nThus there was compromise and a Matth was built for Shri Gajanan Maharaj , with great efforts by Parashram Saoji. Shri Gajanan Maharaj had five deeply devoted devotees with him: Bhaskar, Balabhau, Pitambar, Ganesh Appa of Amravati and Ramchandra Gurav. They were like five Pandavas and Shri Gajanan Maharaj was Shri Hari amongst them. Balabhau felt completely detached from the worldly life and cared least about being late to report for his job. He frequently received letters from his work asking him to return immediately, but he paid no heed to them. Bhaskar finally had a talk with Maharaj and said to him, “Gurudeo, this Balabhau is not leaving us simply because he gets a lot of Pedhas (Sweets) to eat here. I am afraid that he will leave this place only when he receives a good beating at your hands. Monkeys are tamed with a stick and big mountains are afraid of thunderbolts.” Once Balabhau was driven out against his wish, but he returned back to Maharaj having resigned from his service. At that time Bhaskar said to him in an agitated tone, “Why are you troubling us by frequently visiting this place like a shameless bullock who keeps returning to the green pastures? Only those who have renounced everything in life can rightly visit this place so frequently.” Shri Gajanan Maharaj did not like this egotistic talk of Bhaskar and so decided to remove his ignorance by doing the following:\n\nThere was a big umbrella in the hands of a gentleman sitting nearby. Shri Gajanan Maharaj got a hold of that umbrella and beat Balabhau with it till it broke. He continued the beating by the means of a cane. The people who were around got scared and some of them even ran away, but Balabhau was lying still before Shri Gajanan Maharaj . Many thought that he must have died owing to such a beating and even Bhaskar now got worried about what was happening, but he did not dare to say anything to Shri Gajanan Maharaj . That cane was also broken by the merciless beating. Then Maharaj started trampling Balabhau with both His feet like a potter trampling the mud. While this was going on, some of the disciples went to call the devotees whom Shri Gajanan Maharaj loved the most. Bankatlal and Krishnaji came running to the temple, but they too could not dare restrict Shri Gajanan Maharaj from what he was doing. At last Bankatlal, most hesitantly, requested Shri Gajanan Maharaj to stop beating Balabhau, saying that he too was His devotee. At that Shri Gajanan Maharaj laughed and said, “You are speaking something irrelevant; I have not beaten nor trampled Balabhau. You can see for yourself and examine his body. O My dear Balabhau, get up and show your body to these people!” Balabhau got up and people examined his body carefully. There was no trace of beating on it. He was as happy as ever. With this incident Shri Gajanan Maharaj proved the authority and greatness of Balabhau’s devotion. Bhaskar, thereafter, treated Balabhau with due respect. Gold has to go through an acid test to be accepted as an object of value.\n\nThere was a man named Sukhlal Agarwal at Balapur who owned a wicked cow. She used to wander in the town trampling and hurting people by the means of her horns. She would enter any shop, eat grains to her heart’s content and then push and spill the remaining on the road. She even kicked oil and ghee containers thereby spilling the contents everywhere. If tied down at home, she snapped the ropes and broke the chains. She behaved like a tiger and the people of Balapur got fed up with her nuisance. She was not getting pregnant and never remained indoors. Many folks advised Sukhlal to hand her over to a butcher or get her shot down by a bullet. He\npermitted them to do whatever they liked to her. One Muslim man once tried to kill her by gun, but somehow she came to know about it and attacked and threw him away by her horns. Sukhlal then took her and abandoned her in another village, but she returned back to Balapur again. Somebody then, remembering the fact that it was Shri Gajanan Maharaj who had tamed Govindbua’s horse, advised Sukhlal to take her to Shegaon and offer her to Shri Gajanan Maharaj , thereby serving dual purpose of getting rid of her and obtain Punya for giving a gift of a cow to a saint. All liked the idea, but their attempts to catch her failed every time. Then they kept a heap of green grass and some cotton seeds on an open ground. As the cow rushed to eat it, 10 to 15 people surrounded and trapped her by ropes. Then she was lifted and tied on a bullock-cart with iron chains and brought to Shegaon as an offering to Shri Gajanan Maharaj . As Shegaon was approaching, there appeared to be a significant change in her behavior, and when brought before Shri Gajanan Maharaj , she appeared to be an extremely tame creature. With tears in her eyes, she looked at Shri Gajanan Maharaj . Thereupon Shri Gajanan Maharaj said, “It is foolish of you all to have tied and tortured a poor cow like this. Her neck, horns and legs are tied with rope and chains. Such type of ‘Bandobast’ is all right for a tiger, but not for a poor cow like this. You fools! You should know that this is a cow, a mother of all, and by tying her like this you have committed a sin. Release her at once, she will not trouble anybody.” Even with Maharaj’s assurance, no one dared to go close to her. So Maharaj, with His sacred hands, released her of all the restraining chains and ropes. As soon as she was free, the cow came down, went round Shri Gajanan Maharaj three times, folded her forelegs and bowed head and started rubbing His feet with her tongue. All the people saw this miracle and were surprised. Shri Gajanan Maharaj said to the cow, “O cow! Do not trouble anybody hereafter and don’t leave this place at all.”\n\nWhen this happened all the people present raised cheers in praise of Shri Gajanan Maharaj . Since then, she was never tied by any rope and became a wise cow. Even today, her progeny exists in Shegaon. This incident shows that whatever is said by the saints always comes true.\n\nNow read the story of Laxman Ghude. He was a rich Brahmin of Karanja who had some stomach disease for which he had taken a lot of treatment, spending much money to no effect. Hearing the fame of Shri Gajanan Maharaj, he came to Shegaon with his wife. The ailment was so acute that he could not even walk and so 2 to3 persons had to lift him and bring him to the Matth. He was not even able to bend his body to bow before Shri Gajanan Maharaj . His wife bowed and begged for the health of her husband. She said, “O Maharaj, I am like a daughter to you and request you to cure my husband from the agonies of the disease. When nectar is present, death must go away; kindly save my husband.” At that time, Shri Gajanan Maharaj was eating a mango and he threw the same at Laxman's wife saying, “Now go and feed this mango to your husband. It will cure him of the disease; you are a good, devoted wife to him.” Then he kept quiet and started smoking his pipe. Since the lady was still sitting there Bhaskar said, “O Lady! Now do not sit here. Take your husband back to Karanja and feed him the Prasad of mango given to you by Shri Gajanan Maharaj ; as soon as he eats the mango it will cure his ailment.”\n\nUpon hearing this from Bhaskar, she returned to Karanja with her husband and fed that mango to Laxman. When this she reached Karanja, people began asking her as to what had happened at Shegaon. She told all the details and also about the prasad mango, which she had fed to Laxman. Thereafter the doctors said that it was wrong for Laxman to eat the mango as it would aggravate the ailment of the stomach. They pointed out that the great Vaidyas like Mahaonid, Sushrut, Nighant and Sharangdhar clearly stated in their writings that the mango is a prohibited fruit for stomach ailment. They further said that if she had eaten the Prasad, instead of her husband, her Punya would have been useful for curing Laxman. Everybody started criticizing her for what she had done, but a miracle happened. Laxman suddenly excreted stools and his stomach became soft. Gradually, he recovered completely. His ailment passed away through the stools. Doctors can’t help when things are beyond nature; at such times only the blessings of God and the saints are useful. When Laxman was fully recovered, he went to Shegaon and respectfully invited Shri Gajanan Maharaj to his house, while saying “Please purify my house by the touch of Your feet.” Shri Gajanan Maharaj was reluctant, but with Laxman’s fervent requests agreed. Shri Gajanan Maharaj went to Karanja along with Shankar, Bhau and Pitambar. Laxman very warmly received Shri Gajanan Maharaj at his house and performed the detailed Puja. As for Dakshina (offering) he said, “Maharaj, everything that belongs to me is Your’s, so who am I to give you anything?” Saying so, he placed some money in a plate and offered it to Shri Gajanan Maharaj . Looking at that Maharaj said, “When you say that you possess nothing, then wherefrom have you brought these rupees? Laxman, don't try to trick me by your hypocrisy. Since you have given me everything of yours, open all the doors and throw away all the locks.” Laxman kept quiet, but Shri Gajanan Maharaj insisted upon opening the safe. Hesitatingly, Laxman opened the locks of his safe, sat at its door and asked Shri Gajanan Maharaj to take whatever he liked from it. Though he said this, he was not that honest or sincere from his mind. Shri Gajanan Maharaj could understand his hypocrisy. An actor cannot keep up his disguise for long. A bitter fruit appears fine from outside but inside of it there is nothing but bitterness. Saints are never happy at the house of hypocrites, so Shri Gajanan Maharaj left Laxman’s house without eating anything. He did not care for Laxrnan’s house or his money as He was the ocean of renunciation himself. He only wanted to find the truth in what Laxman had said, and when found his falsehood, He just left the place and while leaving said, “You are most selfish, trying to own everything. Now get ready to face its consequences. I have come to bless you and give you double of what you have, but it appears that you are not destined to get it.” It proved true and within six months of the above mentioned incident, Laxman lost everything and was reduced to a beggar’s state. By this incident, Shri Gajanan Maharaj wanted to show that one should not be insincere and dishonest in Parmarth. Shri Gajanan Maharaj was Chintamani i.e. capable of getting anything and as such did rot care for the pebbles of Laxman. Can aluminium decorate the God?\n\nMay all devotees listen to this Gajanan Vijay Katha for their own good.\n\n\"SHUBHAM BHAVATU\"\nHere ends Chapter Ten",
  "youtube_video_id": "VaJEndE-7hM"
}